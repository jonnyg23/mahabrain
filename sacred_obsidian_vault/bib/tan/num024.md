<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num024.htm">Polyglot</a> 
 <a href="../kjv/num024.htm">KJV</a> 
 <a href="../sep/num024.htm">Sep</a> 
 <a href="../vul/num024.htm">Vul</a> 
 
 <br>
 <br><a href="num.htm">Numbers (Bemidbar) Index</a><br>
  
 <a href="num023.htm">Previous</a> 
 <a href="num025.htm">Next</a> 
 </center>
 <hr>
 
 <h3 align="CENTER">Tanach (Hebrew): Numbers (Bemidbar) Chapter 24</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיַּ֣רְא בִּלְעָ֗ם כִּ֣י ט֞וֹב בְּעֵינֵ֤י יְהוָה֙ לְבָרֵ֣ךְ אֶת־יִשְׂרָאֵ֔ל וְלֹא־הָלַ֥ךְ כְּפַֽעַם־בְּפַ֖עַם לִקְרַ֣את נְחָשִׁ֑ים וַיָּ֥שֶׁת אֶל־הַמִּדְבָּ֖ר פָּנָֽיו׃ </span></p>
 <p align="RIGHT"><span lang="he">‎<a name="002">2</a> ‏וַיִּשָּׂ֨א בִלְעָ֜ם אֶת־עֵינָ֗יו וַיַּרְא֙ אֶת־יִשְׂרָאֵ֔ל שֹׁכֵ֖ן לִשְׁבָטָ֑יו וַתְּהִ֥י עָלָ֖יו ר֥וּחַ אֱלֹהִֽים׃ </span></p>
 <p align="RIGHT"><span lang="he">‎<a name="003">3</a> ‏וַיִּשָּׂ֥א מְשָׁל֖וֹ וַיֹּאמַ֑ר נְאֻ֤ם בִּלְעָם֙ בְּנ֣וֹ בְעֹ֔ר וּנְאֻ֥ם הַגֶּ֖בֶר שְׁתֻ֥ם הָעָֽיִן׃ </span></p>
 <p align="RIGHT"><span lang="he">‎<a name="004">4</a> ‏נְאֻ֕ם שֹׁמֵ֖עַ אִמְרֵי־אֵ֑ל אֲשֶׁ֨ר מַחֲזֵ֤ה שַׁדַּי֙ יֶֽחֱזֶ֔ה נֹפֵ֖ל וּגְל֥וּי עֵינָֽיִם׃ </span></p>
 <p align="RIGHT"><span lang="he">‎<a name="005">5</a> ‏מַה־טֹּ֥בוּ אֹהָלֶ֖יךָ יַעֲקֹ֑ב מִשְׁכְּנֹתֶ֖יךָ יִשְׂרָאֵֽל׃ </span></p>
 <p align="RIGHT"><span lang="he">‎<a name="006">6</a> ‏כִּנְחָלִ֣ים נִטָּ֔יוּ כְּגַנֹּ֖ת עֲלֵ֣י נָהָ֑ר כַּאֲהָלִים֙ נָטַ֣ע יְהוָ֔ה כַּאֲרָזִ֖ים עֲלֵי־מָֽיִם׃ </span></p>
 <p align="RIGHT"><span lang="he">‎<a name="007">7</a> ‏יִֽזַּל־מַ֙יִם֙ מִדָּ֣לְיָ֔ו וְזַרְע֖וֹ בְּמַ֣יִם רַבִּ֑ים וְיָרֹ֤ם מֵֽאֲגַג֙ מַלְכּ֔וֹ וְתִנַּשֵּׂ֖א מַלְכֻתֽוֹ׃ </span></p>
 <p align="RIGHT"><span lang="he">‎<a name="008">8</a> ‏אֵ֚ל מוֹצִיא֣וֹ מִמִּצְרַ֔יִם כְּתוֹעֲפֹ֥ת רְאֵ֖ם ל֑וֹ יֹאכַ֞ל גּוֹיִ֣ם צָרָ֗יו וְעַצְמֹתֵיהֶ֛ם יְגָרֵ֖ם וְחִצָּ֥יו יִמְחָֽץ׃ </span></p>
 <p align="RIGHT"><span lang="he">‎<a name="009">9</a> ‏כָּרַ֨ע שָׁכַ֧ב כַּאֲרִ֛י וּכְלָבִ֖יא מִ֣י יְקִימֶ֑נּוּ מְבָרֲכֶ֣יךָ בָר֔וּךְ וְאֹרְרֶ֖יךָ אָרֽוּר׃ </span></p>
 <p align="RIGHT"><span lang="he">‎<a name="010">10</a> ‏וַיִּֽחַר־אַ֤ף בָּלָק֙ אֶל־בִּלְעָ֔ם וַיִּסְפֹּ֖ק אֶת־כַּפָּ֑יו וַיֹּ֨אמֶר בָּלָ֜ק אֶל־בִּלְעָ֗ם לָקֹ֤ב אֹֽיְבַי֙ קְרָאתִ֔יךָ וְהִנֵּה֙ בֵּרַ֣כְתָּ בָרֵ֔ךְ זֶ֖ה שָׁלֹ֥שׁ פְּעָמִֽים׃ </span></p>
 <p align="RIGHT"><span lang="he">‎<a name="011">11</a> ‏וְעַתָּ֖ה בְּרַח־לְךָ֣ אֶל־מְקוֹמֶ֑ךָ אָמַ֙רְתִּי֙ כַּבֵּ֣ד אֲכַבֶּדְךָ֔ וְהִנֵּ֛ה מְנָעֲךָ֥ יְהוָ֖ה מִכָּבֽוֹד׃ </span></p>
 <p align="RIGHT"><span lang="he">‎<a name="012">12</a> ‏וַיֹּ֥אמֶר בִּלְעָ֖ם אֶל־בָּלָ֑ק הֲלֹ֗א גַּ֧ם אֶל־מַלְאָכֶ֛יךָ אֲשֶׁר־שָׁלַ֥חְתָּ אֵלַ֖י דִּבַּ֥רְתִּי לֵאמֹֽר׃ </span></p>
 <p align="RIGHT"><span lang="he">‎<a name="013">13</a> ‏אִם־יִתֶּן־לִ֨י בָלָ֜ק מְלֹ֣א בֵיתוֹ֮ כֶּ֣סֶף וְזָהָב֒ לֹ֣א אוּכַ֗ל לַעֲבֹר֙ אֶת־פִּ֣י יְהוָ֔ה לַעֲשׂ֥וֹת טוֹבָ֛ה א֥וֹ רָעָ֖ה מִלִּבִּ֑י אֲשֶׁר־יְדַבֵּ֥ר יְהוָ֖ה אֹת֥וֹ אֲדַבֵּֽר׃ </span></p>
 <p align="RIGHT"><span lang="he">‎<a name="014">14</a> ‏וְעַתָּ֕ה הִנְנִ֥י הוֹלֵ֖ךְ לְעַמִּ֑י לְכָה֙ אִיעָ֣צְךָ֔ אֲשֶׁ֨ר יַעֲשֶׂ֜ה הָעָ֥ם הַזֶּ֛ה לְעַמְּךָ֖ בְּאַחֲרִ֥ית הַיָּמִֽים׃ </span></p>
 <p align="RIGHT"><span lang="he">‎<a name="015">15</a> ‏וַיִּשָּׂ֥א מְשָׁל֖וֹ וַיֹּאמַ֑ר נְאֻ֤ם בִּלְעָם֙ בְּנ֣וֹ בְעֹ֔ר וּנְאֻ֥ם הַגֶּ֖בֶר שְׁתֻ֥ם הָעָֽיִן׃ </span></p>
 <p align="RIGHT"><span lang="he">‎<a name="016">16</a> ‏נְאֻ֗ם שֹׁמֵ֙עַ֙ אִמְרֵי־אֵ֔ל וְיֹדֵ֖עַ דַּ֣עַת עֶלְי֑וֹן מַחֲזֵ֤ה שַׁדַּי֙ יֶֽחֱזֶ֔ה נֹפֵ֖ל וּגְל֥וּי עֵינָֽיִם׃ </span></p>
 <p align="RIGHT"><span lang="he">‎<a name="017">17</a> ‏אֶרְאֶ֙נּוּ֙ וְלֹ֣א עַתָּ֔ה אֲשׁוּרֶ֖נּוּ וְלֹ֣א קָר֑וֹב דָּרַ֨ךְ כּוֹכָ֜ב מִֽיַּעֲקֹ֗ב וְקָ֥ם שֵׁ֙בֶט֙ מִיִּשְׂרָאֵ֔ל וּמָחַץ֙ פַּאֲתֵ֣י מוֹאָ֔ב וְקַרְקַ֖ר כָּל־בְּנֵי־שֵֽׁת׃ </span></p>
 <p align="RIGHT"><span lang="he">‎<a name="018">18</a> ‏וְהָיָ֨ה אֱד֜וֹם יְרֵשָׁ֗ה וְהָיָ֧ה יְרֵשָׁ֛ה שֵׂעִ֖יר אֹיְבָ֑יו וְיִשְׂרָאֵ֖ל עֹ֥שֶׂה חָֽיִל׃ </span></p>
 <p align="RIGHT"><span lang="he">‎<a name="019">19</a> ‏וְיֵ֖רְדְּ מִֽיַּעֲקֹ֑ב וְהֶֽאֱבִ֥יד שָׂרִ֖יד מֵעִֽיר׃ </span></p>
 <p align="RIGHT"><span lang="he">‎<a name="020">20</a> ‏וַיַּרְא֙ אֶת־עֲמָלֵ֔ק וַיִּשָּׂ֥א מְשָׁל֖וֹ וַיֹּאמַ֑ר רֵאשִׁ֤ית גּוֹיִם֙ עֲמָלֵ֔ק וְאַחֲרִית֖וֹ עֲדֵ֥י אֹבֵֽד׃ </span></p>
 <p align="RIGHT"><span lang="he">‎<a name="021">21</a> ‏וַיַּרְא֙ אֶת־הַקֵּינִ֔י וַיִּשָּׂ֥א מְשָׁל֖וֹ וַיֹּאמַ֑ר אֵיתָן֙ מֽוֹשָׁבֶ֔ךָ וְשִׂ֥ים בַּסֶּ֖לַע קִנֶּֽךָ׃ </span></p>
 <p align="RIGHT"><span lang="he">‎<a name="022">22</a> ‏כִּ֥י אִם־יִהְיֶ֖ה לְבָ֣עֵֽר קָ֑יִן עַד־מָ֖ה אַשּׁ֥וּר תִּשְׁבֶּֽךָּ׃ </span></p>
 <p align="RIGHT"><span lang="he">‎<a name="023">23</a> ‏וַיִּשָּׂ֥א מְשָׁל֖וֹ וַיֹּאמַ֑ר א֕וֹי מִ֥י יִחְיֶ֖ה מִשֻּׂמ֥וֹ אֵֽל׃ </span></p>
 <p align="RIGHT"><span lang="he">‎<a name="024">24</a> ‏וְצִים֙ מִיַּ֣ד כִּתִּ֔ים וְעִנּ֥וּ אַשּׁ֖וּר וְעִנּוּ־עֵ֑בֶר וְגַם־ה֖וּא עֲדֵ֥י אֹבֵֽד׃ </span></p>
 <p align="RIGHT"><span lang="he">‎<a name="025">25</a> ‏וַיָּ֣קָם בִּלְעָ֔ם וַיֵּ֖לֶךְ וַיָּ֣שָׁב לִמְקֹמ֑וֹ וְגַם־בָּלָ֖ק הָלַ֥ךְ לְדַרְכּֽוֹ׃ פ</span></p>
 </td>
 <td width="50%">
 <p>1 wayyarə’ bilə‘ām kî ṭwōḇ bə‘ênê yəhwâ ləḇārēḵə ’eṯ-yiśərā’ēl wəlō’-hālaḵə kəf<sup>a</sup>‘am-bəf<sup>a</sup>‘am liqəra’ṯ nəḥāšîm wayyāšeṯ ’el-hammiḏəbār pānāyw: </p>
 <p>2 wayyiśśā’ ḇilə‘ām ’eṯ-‘ênāyw wayyarə’ ’eṯ-yiśərā’ēl šōḵēn lišəḇāṭāyw watəhî ‘ālāyw rûḥa ’ĕlōhîm: </p>
 <p>3 wayyiśśā’ məšālwō wayyō’mar nə’um bilə‘ām bənwō ḇə‘ōr ûnə’um hageḇer šəṯum hā‘āyin: </p>
 <p>4 nə’um šōmē‘a ’imərê-’ēl ’ăšer m<sup>a</sup>ḥăzēh šaday yeḥĕzeh nōfēl ûḡəlûy ‘ênāyim: </p>
 <p>5 mah-ṭṭōḇû ’ōhāleyḵā y<sup>a</sup>‘ăqōḇ mišəkənōṯeyḵā yiśərā’ēl: </p>
 <p>6 kinəḥālîm niṭṭāyû kəḡannōṯ ‘ălê nâār ka’ăhālîm nāṭ<sup>a</sup>‘ yəhwâ ka’ărāzîm ‘ălê-māyim: </p>
 <p>7 yizzal-mayim midāləyāw wəzarə‘wō bəmayim rabîm wəyārōm mē’ăḡaḡ maləkwō wəṯinnaśśē’ maləḵuṯwō: </p>
 <p>8 ’ēl mwōṣî’wō mimmiṣərayim kəṯwō‘ăfōṯ rə’ēm lwō yō’ḵal gwōyim ṣārāyw wə‘aṣəmōṯêhem yəḡārēm wəḥiṣṣāyw yiməḥāṣ: </p>
 <p>9 kār<sup>a</sup>‘ šāḵaḇ ka’ărî ûḵəlāḇî’ mî yəqîmennû məḇārăḵeyḵā ḇārûḵə wə’ōrəreyḵā ’ārûr: </p>
 <p>10 wayyiḥar-’af bālāq ’el-bilə‘ām wayyisəpōq ’eṯ-kapāyw wayyō’mer bālāq ’el-bilə‘ām lāqōḇ ’ōyəḇay qərā’ṯîḵā wəhinnēh bēraḵətā ḇārēḵə zeh šālōš pə‘āmîm: </p>
 <p>11 wə‘atâ bər<sup>a</sup>ḥ-ləḵā ’el-məqwōmeḵā ’āmarətî kabēḏ ’ăḵabeḏəḵā wəhinnēh mənā‘ăḵā yəhwâ mikāḇwōḏ: </p>
 <p>12 wayyō’mer bilə‘ām ’el-bālāq hălō’ gam ’el-malə’āḵeyḵā ’ăšer-šāl<sup>a</sup>ḥətā ’ēlay dibarətî lē’mōr: </p>
 <p>13 ’im-yiten-lî ḇālāq məlō’ ḇêṯwō kesef wəzâāḇ lō’ ’ûḵal l<sup>a</sup>‘ăḇōr ’eṯ-pî yəhwâ l<sup>a</sup>‘ăśwōṯ ṭwōḇâ ’wō rā‘â millibî ’ăšer-yəḏabēr yəhwâ ’ōṯwō ’ăḏabēr: </p>
 <p>14 wə‘atâ hinənî hwōlēḵə lə‘ammî ləḵâ ’î‘āṣəḵā ’ăšer y<sup>a</sup>‘ăśeh hā‘ām hazzeh lə‘amməḵā bə’<sup>a</sup>ḥărîṯ hayyāmîm: </p>
 <p>15 wayyiśśā’ məšālwō wayyō’mar nə’um bilə‘ām bənwō ḇə‘ōr ûnə’um hageḇer šəṯum hā‘āyin: </p>
 <p>16 nə’um šōmē‘a ’imərê-’ēl wəyōḏē‘a d<sup>a</sup>‘aṯ ‘eləywōn m<sup>a</sup>ḥăzēh šaday yeḥĕzeh nōfēl ûḡəlûy ‘ênāyim: </p>
 <p>17 ’erə’ennû wəlō’ ‘atâ ’ăšûrennû wəlō’ qārwōḇ dāraḵə kwōḵāḇ mîy<sup>a</sup>‘ăqōḇ wəqām šēḇeṭ mîyiśərā’ēl ûmāḥaṣ pa’ăṯê mwō’āḇ wəqarəqar kāl-bənê-šēṯ: </p>
 <p>18 wəhāyâ ’ĕḏwōm yərēšâ wəhāyâ yərēšâ śē‘îr ’ōyəḇāyw wəyiśərā’ēl ‘ōśeh ḥāyil: </p>
 <p>19 wəyērədə mîy<sup>a</sup>‘ăqōḇ wəhe’ĕḇîḏ śārîḏ mē‘îr: </p>
 <p>20 wayyarə’ ’eṯ-‘ămālēq wayyiśśā’ məšālwō wayyō’mar rē’šîṯ gwōyim ‘ămālēq wə’<sup>a</sup>ḥărîṯwō ‘ăḏê ’ōḇēḏ: </p>
 <p>21 wayyarə’ ’eṯ-haqqênî wayyiśśā’ məšālwō wayyō’mar ’êṯān mwōšāḇeḵā wəśîm bassel<sup>a</sup>‘ qinneḵā: </p>
 <p>22 kî ’im-yihəyeh ləḇā‘ēr qāyin ‘aḏ-mâ ’aššûr tišəbeḵḵā: </p>
 <p>23 wayyiśśā’ məšālwō wayyō’mar ’wōy mî yiḥəyeh miśśumwō ’ēl: </p>
 <p>24 wəṣîm mîyaḏ kitîm wə‘innû ’aššûr wə‘innû-‘ēḇer wəḡam-hû’ ‘ăḏê ’ōḇēḏ: </p>
 <p>25 wayyāqām bilə‘ām wayyēleḵə wayyāšāḇ liməqōmwō wəḡam-bālāq hālaḵə ləḏarəkwō: f</p>
 </td>
 </tr></table>
 <p></p><hr>
 <center>
 <a href="num025.htm">Next: Numbers (Bemidbar) Chapter 25</a></center>
 </body>