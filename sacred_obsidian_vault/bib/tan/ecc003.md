<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ecc003.htm">Polyglot</a> 
 <a href="../kjv/ecc003.htm">KJV</a> 
 <a href="../sep/ecc003.htm">Sep</a> 
 <a href="../vul/ecc003.htm">Vul</a> 
 
 <br>
 <br><a href="ecc.htm">Ecclesiastes (Qohelet) Index</a><br>
  
 <a href="ecc002.htm">Previous</a> 
 <a href="ecc004.htm">Next</a> 
 </center>
 <hr>
 
 <h3 align="CENTER">Tanach (Hebrew): Ecclesiastes (Qohelet) Chapter 3</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏לַכֹּ֖ל זְמָ֑ן וְעֵ֥ת לְכָל־חֵ֖פֶץ תַּ֥חַת הַשָּׁמָֽיִם׃ ס</span></p>
 <p align="RIGHT"><span lang="he">‎<a name="002">2</a> ‏עֵ֥ת לָלֶ֖דֶת וְעֵ֣ת לָמ֑וּת עֵ֣ת לָטַ֔עַת וְעֵ֖ת לַעֲק֥וֹר נָטֽוּעַ׃ </span></p>
 <p align="RIGHT"><span lang="he">‎<a name="003">3</a> ‏עֵ֤ת לַהֲרוֹג֙ וְעֵ֣ת לִרְפּ֔וֹא עֵ֥ת לִפְר֖וֹץ וְעֵ֥ת לִבְנֽוֹת׃ </span></p>
 <p align="RIGHT"><span lang="he">‎<a name="004">4</a> ‏עֵ֤ת לִבְכּוֹת֙ וְעֵ֣ת לִשְׂח֔וֹק עֵ֥ת סְפ֖וֹד וְעֵ֥ת רְקֽוֹד׃ </span></p>
 <p align="RIGHT"><span lang="he">‎<a name="005">5</a> ‏עֵ֚ת לְהַשְׁלִ֣יךְ אֲבָנִ֔ים וְעֵ֖ת כְּנ֣וֹס אֲבָנִ֑ים עֵ֣ת לַחֲב֔וֹק וְעֵ֖ת לִרְחֹ֥ק מֵחַבֵּֽק׃ </span></p>
 <p align="RIGHT"><span lang="he">‎<a name="006">6</a> ‏עֵ֤ת לְבַקֵּשׁ֙ וְעֵ֣ת לְאַבֵּ֔ד עֵ֥ת לִשְׁמ֖וֹר וְעֵ֥ת לְהַשְׁלִֽיךְ׃ </span></p>
 <p align="RIGHT"><span lang="he">‎<a name="007">7</a> ‏עֵ֤ת לִקְר֙וֹעַ֙ וְעֵ֣ת לִתְפּ֔וֹר עֵ֥ת לַחֲשׁ֖וֹת וְעֵ֥ת לְדַבֵּֽר׃ </span></p>
 <p align="RIGHT"><span lang="he">‎<a name="008">8</a> ‏עֵ֤ת לֶֽאֱהֹב֙ וְעֵ֣ת לִשְׂנֹ֔א עֵ֥ת מִלְחָמָ֖ה וְעֵ֥ת שָׁלֽוֹם׃ ס</span></p>
 <p align="RIGHT"><span lang="he">‎<a name="009">9</a> ‏מַה־יִּתְרוֹן֙ הָֽעוֹשֶׂ֔ה בַּאֲשֶׁ֖ר ה֥וּא עָמֵֽל׃ </span></p>
 <p align="RIGHT"><span lang="he">‎<a name="010">10</a> ‏רָאִ֣יתִי אֶת־הָֽעִנְיָ֗ן אֲשֶׁ֨ר נָתַ֧ן אֱלֹהִ֛ים לִבְנֵ֥י הָאָדָ֖ם לַעֲנ֥וֹת בּֽוֹ׃ </span></p>
 <p align="RIGHT"><span lang="he">‎<a name="011">11</a> ‏אֶת־הַכֹּ֥ל עָשָׂ֖ה יָפֶ֣ה בְעִתּ֑וֹ גַּ֤ם אֶת־הָעֹלָם֙ נָתַ֣ן בְּלִבָּ֔ם מִבְּלִ֞י אֲשֶׁ֧ר לֹא־יִמְצָ֣א הָאָדָ֗ם אֶת־הַֽמַּעֲשֶׂ֛ה אֲשֶׁר־עָשָׂ֥ה הָאֱלֹהִ֖ים מֵרֹ֥אשׁ וְעַד־סֽוֹף׃ </span></p>
 <p align="RIGHT"><span lang="he">‎<a name="012">12</a> ‏יָדַ֕עְתִּי כִּ֛י אֵ֥ין ט֖וֹב בָּ֑ם כִּ֣י אִם־לִשְׂמ֔וֹחַ וְלַעֲשׂ֥וֹת ט֖וֹב בְּחַיָּֽיו׃ </span></p>
 <p align="RIGHT"><span lang="he">‎<a name="013">13</a> ‏וְגַ֤ם כָּל־הָאָדָם֙ שֶׁיֹּאכַ֣ל וְשָׁתָ֔ה וְרָאָ֥ה ט֖וֹב בְּכָל־עֲמָל֑וֹ מַתַּ֥ת אֱלֹהִ֖ים הִֽיא׃ </span></p>
 <p align="RIGHT"><span lang="he">‎<a name="014">14</a> ‏יָדַ֗עְתִּי כִּ֠י כָּל־אֲשֶׁ֨ר יַעֲשֶׂ֤ה הָאֱלֹהִים֙ ה֚וּא יִהְיֶ֣ה לְעוֹלָ֔ם עָלָיו֙ אֵ֣ין לְהוֹסִ֔יף וּמִמֶּ֖נּוּ אֵ֣ין לִגְרֹ֑עַ וְהָאֱלֹהִ֣ים עָשָׂ֔ה שֶׁיִּֽרְא֖וּ מִלְּפָנָֽיו׃ </span></p>
 <p align="RIGHT"><span lang="he">‎<a name="015">15</a> ‏מַה־שֶּֽׁהָיָה֙ כְּבָ֣ר ה֔וּא וַאֲשֶׁ֥ר לִהְי֖וֹת כְּבָ֣ר הָיָ֑ה וְהָאֱלֹהִ֖ים יְבַקֵּ֥שׁ אֶת־נִרְדָּֽף׃ </span></p>
 <p align="RIGHT"><span lang="he">‎<a name="016">16</a> ‏וְע֥וֹד רָאִ֖יתִי תַּ֣חַת הַשָּׁ֑מֶשׁ מְק֤וֹם הַמִּשְׁפָּט֙ שָׁ֣מָּה הָרֶ֔שַׁע וּמְק֥וֹם הַצֶּ֖דֶק שָׁ֥מָּה הָרָֽשַׁע׃ </span></p>
 <p align="RIGHT"><span lang="he">‎<a name="017">17</a> ‏אָמַ֤רְתִּֽי אֲנִי֙ בְּלִבִּ֔י אֶת־הַצַּדִּיק֙ וְאֶת־הָ֣רָשָׁ֔ע יִשְׁפֹּ֖ט הָאֱלֹהִ֑ים כִּי־עֵ֣ת לְכָל־חֵ֔פֶץ וְעַ֥ל כָּל־הַֽמַּעֲשֶׂ֖ה שָֽׁם׃ </span></p>
 <p align="RIGHT"><span lang="he">‎<a name="018">18</a> ‏אָמַ֤רְתִּֽי אֲנִי֙ בְּלִבִּ֔י עַל־דִּבְרַת֙ בְּנֵ֣י הָאָדָ֔ם לְבָרָ֖ם הָאֱלֹהִ֑ים וְלִרְא֕וֹת שְׁהֶם־בְּהֵמָ֥ה הֵ֖מָּה לָהֶֽם׃ </span></p>
 <p align="RIGHT"><span lang="he">‎<a name="019">19</a> ‏כִּי֩ מִקְרֶ֨ה בְֽנֵי־הָאָדָ֜ם וּמִקְרֶ֣ה הַבְּהֵמָ֗ה וּמִקְרֶ֤ה אֶחָד֙ לָהֶ֔ם כְּמ֥וֹת זֶה֙ כֵּ֣ן מ֣וֹת זֶ֔ה וְר֥וּחַ אֶחָ֖ד לַכֹּ֑ל וּמוֹתַ֨ר הָאָדָ֤ם מִן־הַבְּהֵמָה֙ אָ֔יִן כִּ֥י הַכֹּ֖ל הָֽבֶל׃ </span></p>
 <p align="RIGHT"><span lang="he">‎<a name="020">20</a> ‏הַכֹּ֥ל הוֹלֵ֖ךְ אֶל־מָק֣וֹם אֶחָ֑ד הַכֹּל֙ הָיָ֣ה מִן־הֶֽעָפָ֔ר וְהַכֹּ֖ל שָׁ֥ב אֶל־הֶעָפָֽר׃ </span></p>
 <p align="RIGHT"><span lang="he">‎<a name="021">21</a> ‏מִ֣י יוֹדֵ֗עַ ר֚וּחַ בְּנֵ֣י הָאָדָ֔ם הָעֹלָ֥ה הִ֖יא לְמָ֑עְלָה וְר֙וּחַ֙ הַבְּהֵמָ֔ה הַיֹּרֶ֥דֶת הִ֖יא לְמַ֥טָּה לָאָֽרֶץ׃ </span></p>
 <p align="RIGHT"><span lang="he">‎<a name="022">22</a> ‏וְרָאִ֗יתִי כִּ֣י אֵ֥ין טוֹב֙ מֵאֲשֶׁ֨ר יִשְׂמַ֤ח הָאָדָם֙ בְּֽמַעֲשָׂ֔יו כִּי־ה֖וּא חֶלְק֑וֹ כִּ֣י מִ֤י יְבִיאֶ֙נּוּ֙ לִרְא֔וֹת בְּמֶ֖ה שֶׁיִּהְיֶ֥ה אַחֲרָֽיו׃ </span></p>
 </td>
 <td width="50%">
 <p>1 lakōl zəmān wə‘ēṯ ləḵāl-ḥēfeṣ t<sup>a</sup>ḥaṯ haššāmāyim: s</p>
 <p>2 ‘ēṯ lāleḏeṯ wə‘ēṯ lāmûṯ ‘ēṯ lāṭ<sup>a</sup>‘aṯ wə‘ēṯ l<sup>a</sup>‘ăqwōr nāṭû‘a: </p>
 <p>3 ‘ēṯ lahărwōḡ wə‘ēṯ lirəpwō’ ‘ēṯ lifərwōṣ wə‘ēṯ liḇənwōṯ: </p>
 <p>4 ‘ēṯ liḇəkwōṯ wə‘ēṯ liśəḥwōq ‘ēṯ səfwōḏ wə‘ēṯ rəqwōḏ: </p>
 <p>5 ‘ēṯ ləhašəlîḵə ’ăḇānîm wə‘ēṯ kənwōs ’ăḇānîm ‘ēṯ l<sup>a</sup>ḥăḇwōq wə‘ēṯ lirəḥōq mēḥabēq: </p>
 <p>6 ‘ēṯ ləḇaqqēš wə‘ēṯ lə’abēḏ ‘ēṯ lišəmwōr wə‘ēṯ ləhašəlîḵə: </p>
 <p>7 ‘ēṯ liqərwō‘a wə‘ēṯ liṯəpwōr ‘ēṯ l<sup>a</sup>ḥăšwōṯ wə‘ēṯ ləḏabēr: </p>
 <p>8 ‘ēṯ le’ĕhōḇ wə‘ēṯ liśənō’ ‘ēṯ miləḥāmâ wə‘ēṯ šālwōm: s</p>
 <p>9 mah-yyiṯərwōn hā‘wōśeh ba’ăšer hû’ ‘āmēl: </p>
 <p>10 rā’îṯî ’eṯ-hā‘inəyān ’ăšer nāṯan ’ĕlōhîm liḇənê hā’āḏām l<sup>a</sup>‘ănwōṯ bwō: </p>
 <p>11 ’eṯ-hakōl ‘āśâ yāfeh ḇə‘itwō gam ’eṯ-hā‘ōlām nāṯan bəlibām mibəlî ’ăšer lō’-yiməṣā’ hā’āḏām ’eṯ-hamm<sup>a</sup>‘ăśeh ’ăšer-‘āśâ hā’ĕlōhîm mērō’š wə‘aḏ-swōf: </p>
 <p>12 yāḏ<sup>a</sup>‘ətî kî ’ên ṭwōḇ bām kî ’im-liśəmwōḥa wəl<sup>a</sup>‘ăśwōṯ ṭwōḇ bəḥayyāyw: </p>
 <p>13 wəḡam kāl-hā’āḏām šeyyō’ḵal wəšāṯâ wərā’â ṭwōḇ bəḵāl-‘ămālwō mataṯ ’ĕlōhîm hî’: </p>
 <p>14 yāḏ<sup>a</sup>‘ətî kî kāl-’ăšer y<sup>a</sup>‘ăśeh hā’ĕlōhîm hû’ yihəyeh lə‘wōlām ‘ālāyw ’ên ləhwōsîf ûmimmennû ’ên liḡərō‘a wəhā’ĕlōhîm ‘āśâ šeyyirə’û milləfānāyw: </p>
 <p>15 mah-ššehāyâ kəḇār hû’ wa’ăšer lihəywōṯ kəḇār hāyâ wəhā’ĕlōhîm yəḇaqqēš ’eṯ-nirədāf: </p>
 <p>16 wə‘wōḏ rā’îṯî t<sup>a</sup>ḥaṯ haššāmeš məqwōm hammišəpāṭ šāmmâ hāreš<sup>a</sup>‘ ûməqwōm haṣṣeḏeq šāmmâ hārāš<sup>a</sup>‘: </p>
 <p>17 ’āmarətî ’ănî bəlibî ’eṯ-haṣṣadîq wə’eṯ-hārāšā‘ yišəpōṭ hā’ĕlōhîm kî-‘ēṯ ləḵāl-ḥēfeṣ wə‘al kāl-hamm<sup>a</sup>‘ăśeh šām: </p>
 <p>18 ’āmarətî ’ănî bəlibî ‘al-diḇəraṯ bənê hā’āḏām ləḇārām hā’ĕlōhîm wəlirə’wōṯ šəhem-bəhēmâ hēmmâ lâem: </p>
 <p>19 kî miqəreh ḇənê-hā’āḏām ûmiqəreh habəhēmâ ûmiqəreh ’eḥāḏ lâem kəmwōṯ zeh kēn mwōṯ zeh wərûḥa ’eḥāḏ lakōl ûmwōṯar hā’āḏām min-habəhēmâ ’āyin kî hakōl hāḇel: </p>
 <p>20 hakōl hwōlēḵə ’el-māqwōm ’eḥāḏ hakōl hāyâ min-he‘āfār wəhakōl šāḇ ’el-he‘āfār: </p>
 <p>21 mî ywōḏē‘a rûḥa bənê hā’āḏām hā‘ōlâ hî’ ləmā‘əlâ wərûḥa habəhēmâ hayyōreḏeṯ hî’ ləmaṭṭâ lā’āreṣ: </p>
 <p>22 wərā’îṯî kî ’ên ṭwōḇ mē’ăšer yiśəm<sup>a</sup>ḥ hā’āḏām bəm<sup>a</sup>‘ăśāyw kî-hû’ ḥeləqwō kî mî yəḇî’ennû lirə’wōṯ bəmeh šeyyihəyeh ’<sup>a</sup>ḥărāyw: </p>
 </td>
 </tr></table>
 <p></p><hr>
 <center>
 <a href="ecc004.htm">Next: Ecclesiastes (Qohelet) Chapter 4</a></center>
 </body>