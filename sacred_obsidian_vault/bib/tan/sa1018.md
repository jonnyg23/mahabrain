<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa1018.htm">Polyglot</a> 
 <a href="../kjv/sa1018.htm">KJV</a> 
 <a href="../sep/sa1018.htm">Sep</a> 
 <a href="../vul/sa1018.htm">Vul</a> 
 
 <br>
 <br><a href="sa1.htm">1 Samuel (1 Shmuel) Index</a><br>
  
 <a href="sa1017.htm">Previous</a> 
 <a href="sa1019.htm">Next</a> 
 </center>
 <hr>
 
 <h3 align="CENTER">Tanach (Hebrew): 1 Samuel (1 Shmuel) Chapter 18</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְהִ֗י כְּכַלֹּתוֹ֙ לְדַבֵּ֣ר אֶל־שָׁא֔וּל וְנֶ֙פֶשׁ֙ יְה֣וֹנָתָ֔ן נִקְשְׁרָ֖ה בְּנֶ֣פֶשׁ דָּוִ֑ד <font color="brown">ויאהבו</font> <font color="blue">וַיֶּאֱהָבֵ֥הוּ</font> יְהוֹנָתָ֖ן כְּנַפְשֽׁוֹ׃ </span></p>
 <p align="RIGHT"><span lang="he">‎<a name="002">2</a> ‏וַיִּקָּחֵ֥הוּ שָׁא֖וּל בַּיּ֣וֹם הַה֑וּא וְלֹ֣א נְתָנ֔וֹ לָשׁ֖וּב בֵּ֥ית אָבִֽיו׃ </span></p>
 <p align="RIGHT"><span lang="he">‎<a name="003">3</a> ‏וַיִּכְרֹ֧ת יְהוֹנָתָ֛ן וְדָוִ֖ד בְּרִ֑ית בְּאַהֲבָת֥וֹ אֹת֖וֹ כְּנַפְשֽׁוֹ׃ </span></p>
 <p align="RIGHT"><span lang="he">‎<a name="004">4</a> ‏וַיִּתְפַּשֵּׁ֣ט יְהוֹנָתָ֗ן אֶֽת־הַמְּעִיל֙ אֲשֶׁ֣ר עָלָ֔יו וַֽיִּתְּנֵ֖הוּ לְדָוִ֑ד וּמַדָּ֕יו וְעַד־חַרְבּ֥וֹ וְעַד־קַשְׁתּ֖וֹ וְעַד־חֲגֹרֽוֹ׃ </span></p>
 <p align="RIGHT"><span lang="he">‎<a name="005">5</a> ‏וַיֵּצֵ֨א דָוִ֜ד בְּכֹל֩ אֲשֶׁ֨ר יִשְׁלָחֶ֤נּוּ שָׁאוּל֙ יַשְׂכִּ֔יל וַיְשִׂמֵ֣הוּ שָׁא֔וּל עַ֖ל אַנְשֵׁ֣י הַמִּלְחָמָ֑ה וַיִּיטַב֙ בְּעֵינֵ֣י כָל־הָעָ֔ם וְגַ֕ם בְּעֵינֵ֖י עַבְדֵ֥י שָׁאֽוּל׃ פ</span></p>
 <p align="RIGHT"><span lang="he">‎<a name="006">6</a> ‏וַיְהִ֣י בְּבוֹאָ֗ם בְּשׁ֤וּב דָּוִד֙ מֵהַכּ֣וֹת אֶת־הַפְּלִשְׁתִּ֔י וַתֵּצֶ֨אנָה הַנָּשִׁ֜ים מִכָּל־עָרֵ֤י יִשְׂרָאֵל֙ <font color="brown">לשור</font> <font color="blue">לָשִׁ֣יר</font> וְהַמְּחֹל֔וֹת לִקְרַ֖את שָׁא֣וּל הַמֶּ֑לֶךְ בְּתֻפִּ֥ים בְּשִׂמְחָ֖ה וּבְשָׁלִשִֽׁים׃ </span></p>
 <p align="RIGHT"><span lang="he">‎<a name="007">7</a> ‏וַֽתַּעֲנֶ֛ינָה הַנָּשִׁ֥ים הַֽמְשַׂחֲק֖וֹת וַתֹּאמַ֑רְןָ הִכָּ֤ה שָׁאוּל֙ <font color="brown">באלפו</font> <font color="blue">בַּאֲלָפָ֔יו</font> וְדָוִ֖ד בְּרִבְבֹתָֽיו׃ </span></p>
 <p align="RIGHT"><span lang="he">‎<a name="008">8</a> ‏וַיִּ֨חַר לְשָׁא֜וּל מְאֹ֗ד וַיֵּ֤רַע בְּעֵינָיו֙ הַדָּבָ֣ר הַזֶּ֔ה וַיֹּ֗אמֶר נָתְנ֤וּ לְדָוִד֙ רְבָב֔וֹת וְלִ֥י נָתְנ֖וּ הָאֲלָפִ֑ים וְע֥וֹד ל֖וֹ אַ֥ךְ הַמְּלוּכָֽה׃ </span></p>
 <p align="RIGHT"><span lang="he">‎<a name="009">9</a> ‏וַיְהִ֥י שָׁא֖וּל <font color="brown">עון</font> <font color="blue">עוֹיֵ֣ן</font> אֶת־דָּוִ֑ד מֵהַיּ֥וֹם הַה֖וּא וָהָֽלְאָה׃ ס</span></p>
 <p align="RIGHT"><span lang="he">‎<a name="010">10</a> ‏וַיְהִ֣י מִֽמָּחֳרָ֗ת וַתִּצְלַ֣ח רוּחַ֩ אֱלֹהִ֨ים׀ רָעָ֤ה׀ אֶל־שָׁאוּל֙ וַיִּתְנַבֵּ֣א בְתוֹךְ־הַבַּ֔יִת וְדָוִ֛ד מְנַגֵּ֥ן בְּיָד֖וֹ כְּי֣וֹם׀ בְּי֑וֹם וְהַחֲנִ֖ית בְּיַד־שָׁאֽוּל׃ </span></p>
 <p align="RIGHT"><span lang="he">‎<a name="011">11</a> ‏וַיָּ֤טֶל שָׁאוּל֙ אֶֽת־הַחֲנִ֔ית וַיֹּ֕אמֶר אַכֶּ֥ה בְדָוִ֖ד וּבַקִּ֑יר וַיִּסֹּ֥ב דָּוִ֛ד מִפָּנָ֖יו פַּעֲמָֽיִם׃ </span></p>
 <p align="RIGHT"><span lang="he">‎<a name="012">12</a> ‏וַיִּרָ֥א שָׁא֖וּל מִלִּפְנֵ֣י דָוִ֑ד כִּֽי־הָיָ֤ה יְהוָה֙ עִמּ֔וֹ וּמֵעִ֥ם שָׁא֖וּל סָֽר׃ </span></p>
 <p align="RIGHT"><span lang="he">‎<a name="013">13</a> ‏וַיְסִרֵ֤הוּ שָׁאוּל֙ מֵֽעִמּ֔וֹ וַיְשִׂמֵ֥הוּ ל֖וֹ שַׂר־אָ֑לֶף וַיֵּצֵ֥א וַיָּבֹ֖א לִפְנֵ֥י הָעָֽם׃ פ</span></p>
 <p align="RIGHT"><span lang="he">‎<a name="014">14</a> ‏וַיְהִ֥י דָוִ֛ד לְכָל־דָּרְכָ֖ו<font color="red"><sup>q</sup></font> מַשְׂכִּ֑יל וַֽיהוָ֖ה עִמּֽוֹ׃ </span></p>
 <p align="RIGHT"><span lang="he">‎<a name="015">15</a> ‏וַיַּ֣רְא שָׁא֔וּל אֲשֶׁר־ה֖וּא מַשְׂכִּ֣יל מְאֹ֑ד וַיָּ֖גָר מִפָּנָֽיו׃ </span></p>
 <p align="RIGHT"><span lang="he">‎<a name="016">16</a> ‏וְכָל־יִשְׂרָאֵל֙ וִיהוּדָ֔ה אֹהֵ֖ב אֶת־דָּוִ֑ד כִּֽי־ה֛וּא יוֹצֵ֥א וָבָ֖א לִפְנֵיהֶֽם׃ פ</span></p>
 <p align="RIGHT"><span lang="he">‎<a name="017">17</a> ‏וַיֹּ֨אמֶר שָׁא֜וּל אֶל־דָּוִ֗ד הִנֵּה֩ בִתִּ֨י הַגְּדוֹלָ֤ה מֵרַב֙ אֹתָהּ֙ אֶתֶּן־לְךָ֣ לְאִשָּׁ֔ה אַ֚ךְ הֱיֵה־לִּ֣י לְבֶן־חַ֔יִל וְהִלָּחֵ֖ם מִלְחֲמ֣וֹת יְהוָ֑ה וְשָׁא֣וּל אָמַ֗ר אַל־תְּהִ֤י יָדִי֙ בּ֔וֹ וּתְהִי־ב֖וֹ יַד־פְּלִשְׁתִּֽים׃ ס</span></p>
 <p align="RIGHT"><span lang="he">‎<a name="018">18</a> ‏וַיֹּ֨אמֶר דָּוִ֜ד אֶל־שָׁא֗וּל מִ֤י אָֽנֹכִי֙ וּמִ֣י חַיַּ֔י מִשְׁפַּ֥חַת אָבִ֖י בְּיִשְׂרָאֵ֑ל כִּֽי־אֶהְיֶ֥ה חָתָ֖ן לַמֶּֽלֶךְ׃ </span></p>
 <p align="RIGHT"><span lang="he">‎<a name="019">19</a> ‏וַיְהִ֗י בְּעֵ֥ת תֵּ֛ת אֶת־מֵרַ֥ב בַּת־שָׁא֖וּל לְדָוִ֑ד וְהִ֧יא נִתְּנָ֛ה לְעַדְרִיאֵ֥ל הַמְּחֹלָתִ֖י לְאִשָּֽׁה׃ </span></p>
 <p align="RIGHT"><span lang="he">‎<a name="020">20</a> ‏וַתֶּאֱהַ֛ב מִיכַ֥ל בַּת־שָׁא֖וּל אֶת־דָּוִ֑ד וַיַּגִּ֣דוּ לְשָׁא֔וּל וַיִּשַׁ֥ר הַדָּבָ֖ר בְּעֵינָֽיו׃ </span></p>
 <p align="RIGHT"><span lang="he">‎<a name="021">21</a> ‏וַיֹּ֨אמֶר שָׁא֜וּל אֶתְּנֶ֤נָּה לּוֹ֙ וּתְהִי־ל֣וֹ לְמוֹקֵ֔שׁ וּתְהִי־ב֖וֹ יַד־פְּלִשְׁתִּ֑ים וַיֹּ֤אמֶר שָׁאוּל֙ אֶל־דָּוִ֔ד בִּשְׁתַּ֛יִם תִּתְחַתֵּ֥ן בִּ֖י הַיּֽוֹם׃ </span></p>
 <p align="RIGHT"><span lang="he">‎<a name="022">22</a> ‏וַיְצַ֨ו שָׁא֜וּל אֶת־עֲבָדָ֗ו<font color="red"><sup>q</sup></font> דַּבְּר֨וּ אֶל־דָּוִ֤ד בַּלָּט֙ לֵאמֹ֔ר הִנֵּ֨ה חָפֵ֤ץ בְּךָ֙ הַמֶּ֔לֶךְ וְכָל־עֲבָדָ֖יו אֲהֵב֑וּךָ וְעַתָּ֖ה הִתְחַתֵּ֥ן בַּמֶּֽלֶךְ׃ </span></p>
 <p align="RIGHT"><span lang="he">‎<a name="023">23</a> ‏וַֽיְדַבְּר֞וּ עַבְדֵ֤י שָׁאוּל֙ בְּאָזְנֵ֣י דָוִ֔ד אֶת־הַדְּבָרִ֖ים הָאֵ֑לֶּה וַיֹּ֣אמֶר דָּוִ֗ד הַֽנְקַלָּ֤ה בְעֵֽינֵיכֶם֙ הִתְחַתֵּ֣ן בַּמֶּ֔לֶךְ וְאָנֹכִ֖י אִֽישׁ־רָ֥שׁ וְנִקְלֶֽה׃ </span></p>
 <p align="RIGHT"><span lang="he">‎<a name="024">24</a> ‏וַיַּגִּ֜דוּ עַבְדֵ֥י שָׁא֛וּל ל֖וֹ לֵאמֹ֑ר כַּדְּבָרִ֥ים הָאֵ֖לֶּה דִּבֶּ֥ר דָּוִֽד׃ פ</span></p>
 <p align="RIGHT"><span lang="he">‎<a name="025">25</a> ‏וַיֹּ֨אמֶר שָׁא֜וּל כֹּֽה־תֹאמְר֣וּ לְדָוִ֗ד אֵֽין־חֵ֤פֶץ לַמֶּ֙לֶךְ֙ בְּמֹ֔הַר כִּ֗י בְּמֵאָה֙ עָרְל֣וֹת פְּלִשְׁתִּ֔ים לְהִנָּקֵ֖ם בְּאֹיְבֵ֣י הַמֶּ֑לֶךְ וְשָׁא֣וּל חָשַׁ֔ב לְהַפִּ֥יל אֶת־דָּוִ֖ד בְּיַד־פְּלִשְׁתִּֽים׃ </span></p>
 <p align="RIGHT"><span lang="he">‎<a name="026">26</a> ‏וַיַּגִּ֨דוּ עֲבָדָ֤יו לְדָוִד֙ אֶת־הַדְּבָרִ֣ים הָאֵ֔לֶּה וַיִּשַׁ֤ר הַדָּבָר֙ בְּעֵינֵ֣י דָוִ֔ד לְהִתְחַתֵּ֖ן בַּמֶּ֑לֶךְ וְלֹ֥א מָלְא֖וּ הַיָּמִֽים׃ </span></p>
 <p align="RIGHT"><span lang="he">‎<a name="027">27</a> ‏וַיָּ֨קָם דָּוִ֜ד וַיֵּ֣לֶךְ׀ ה֣וּא וַאֲנָשָׁ֗יו וַיַּ֣ךְ בַּפְּלִשְׁתִּים֮ מָאתַ֣יִם אִישׁ֒ וַיָּבֵ֤א דָוִד֙ אֶת־עָרְלֹ֣תֵיהֶ֔ם וַיְמַלְא֣וּם לַמֶּ֔לֶךְ לְהִתְחַתֵּ֖ן בַּמֶּ֑לֶךְ וַיִּתֶּן־ל֥וֹ שָׁא֛וּל אֶת־מִיכַ֥ל בִּתּ֖וֹ לְאִשָּֽׁה׃ ס</span></p>
 <p align="RIGHT"><span lang="he">‎<a name="028">28</a> ‏וַיַּ֤רְא שָׁאוּל֙ וַיֵּ֔דַע כִּ֥י יְהוָ֖ה עִם־דָּוִ֑ד וּמִיכַ֥ל בַּת־שָׁא֖וּל אֲהֵבַֽתְהוּ׃ </span></p>
 <p align="RIGHT"><span lang="he">‎<a name="029">29</a> ‏וַיֹּ֣אסֶף שָׁא֗וּל לֵרֹ֛א מִפְּנֵ֥י דָוִ֖ד ע֑וֹד וַיְהִ֥י שָׁא֛וּל אֹיֵ֥ב אֶת־דָּוִ֖ד כָּל־הַיָּמִֽים׃ ס</span></p>
 <p align="RIGHT"><span lang="he">‎<a name="030">30</a> ‏וַיֵּצְא֖וּ שָׂרֵ֣י פְלִשְׁתִּ֑ים וַיְהִ֣י׀ מִדֵּ֣י צֵאתָ֗ם שָׂכַ֤ל דָּוִד֙ מִכֹּל֙ עַבְדֵ֣י שָׁא֔וּל וַיִּיקַ֥ר שְׁמ֖וֹ מְאֹֽד׃ ס</span></p>
 </td>
 <td width="50%">
 <p>1 wayəhî kəḵallōṯwō ləḏabēr ’el-šā’ûl wənefeš yəhwōnāṯān niqəšərâ bənefeš dāwiḏ <font color="brown">wayye’ĕhāḇwō</font> <font color="blue">wayye’ĕhāḇēhû</font> yəhwōnāṯān kənafəšwō: </p>
 <p>2 wayyiqqāḥēhû šā’ûl bayywōm hahû’ wəlō’ nəṯānwō lāšûḇ bêṯ ’āḇîw: </p>
 <p>3 wayyiḵərōṯ yəhwōnāṯān wəḏāwiḏ bərîṯ bə’ahăḇāṯwō ’ōṯwō kənafəšwō: </p>
 <p>4 wayyiṯəpaššēṭ yəhwōnāṯān ’eṯ-hammə‘îl ’ăšer ‘ālāyw wayyitənēhû ləḏāwiḏ ûmadāyw wə‘aḏ-ḥarəbwō wə‘aḏ-qašətwō wə‘aḏ-ḥăḡōrwō: </p>
 <p>5 wayyēṣē’ ḏāwiḏ bəḵōl ’ăšer yišəlāḥennû šā’ûl yaśəkîl wayəśimēhû šā’ûl ‘al ’anəšê hammiləḥāmâ wayyîṭaḇ bə‘ênê ḵāl-hā‘ām wəḡam bə‘ênê ‘aḇəḏê šā’ûl: f</p>
 <p>6 wayəhî bəḇwō’ām bəšûḇ dāwiḏ mēhakwōṯ ’eṯ-hapəlišətî watēṣe’nâ hannāšîm mikāl-‘ārê yiśərā’ēl <font color="brown">lāšûr</font> <font color="blue">lāšîr</font> wəhamməḥōlwōṯ liqəra’ṯ šā’ûl hammeleḵə bəṯupîm bəśiməḥâ ûḇəšālišîm: </p>
 <p>7 wat<sup>a</sup>‘ăneynâ hannāšîm haməś<sup>a</sup>ḥăqwōṯ watō’marənā hikâ šā’ûl <font color="brown">bə’ălāfāw</font> <font color="blue">ba’ălāfāyw</font> wəḏāwiḏ bəriḇəḇōṯāyw: </p>
 <p>8 wayyiḥar ləšā’ûl mə’ōḏ wayyēr<sup>a</sup>‘ bə‘ênāyw hadāḇār hazzeh wayyō’mer nāṯənû ləḏāwiḏ rəḇāḇwōṯ wəlî nāṯənû hā’ălāfîm wə‘wōḏ lwō ’aḵə hamməlûḵâ: </p>
 <p>9 wayəhî šā’ûl <font color="brown">‘āwōn</font> <font color="blue">‘wōyēn</font> ’eṯ-dāwiḏ mēhayywōm hahû’ wâālə’â: s</p>
 <p>10 wayəhî mimmāḥŏrāṯ watiṣəl<sup>a</sup>ḥ rûḥa ’ĕlōhîm| rā‘â| ’el-šā’ûl wayyiṯənabē’ ḇəṯwōḵə-habayiṯ wəḏāwiḏ mənagēn bəyāḏwō kəywōm| bəywōm wəh<sup>a</sup>ḥănîṯ bəyaḏ-šā’ûl: </p>
 <p>11 wayyāṭel šā’ûl ’eṯ-h<sup>a</sup>ḥănîṯ wayyō’mer ’akeh ḇəḏāwiḏ ûḇaqqîr wayyissōḇ dāwiḏ mipānāyw p<sup>a</sup>‘ămāyim: </p>
 <p>12 wayyirā’ šā’ûl millifənê ḏāwiḏ kî-hāyâ yəhwâ ‘immwō ûmē‘im šā’ûl sār: </p>
 <p>13 wayəsirēhû šā’ûl mē‘immwō wayəśimēhû lwō śar-’ālef wayyēṣē’ wayyāḇō’ lifənê hā‘ām: f</p>
 <p>14 wayəhî ḏāwiḏ ləḵāl-dārəḵāw<font color="red"><sup>q</sup></font> maśəkîl wayhwâ ‘immwō: </p>
 <p>15 wayyarə’ šā’ûl ’ăšer-hû’ maśəkîl mə’ōḏ wayyāḡār mipānāyw: </p>
 <p>16 wəḵāl-yiśərā’ēl wîhûḏâ ’ōhēḇ ’eṯ-dāwiḏ kî-hû’ ywōṣē’ wāḇā’ lifənêhem: f</p>
 <p>17 wayyō’mer šā’ûl ’el-dāwiḏ hinnēh ḇitî hagəḏwōlâ mēraḇ ’ōṯāh ’eten-ləḵā lə’iššâ ’aḵə hĕyēh-llî ləḇen-ḥayil wəhillāḥēm miləḥămwōṯ yəhwâ wəšā’ûl ’āmar ’al-təhî yāḏî bwō ûṯəhî-ḇwō yaḏ-pəlišətîm: s</p>
 <p>18 wayyō’mer dāwiḏ ’el-šā’ûl mî ’ānōḵî ûmî ḥayyay mišəp<sup>a</sup>ḥaṯ ’āḇî bəyiśərā’ēl kî-’ehəyeh ḥāṯān lammeleḵə: </p>
 <p>19 wayəhî bə‘ēṯ tēṯ ’eṯ-mēraḇ baṯ-šā’ûl ləḏāwiḏ wəhî’ nitənâ lə‘aḏərî’ēl hamməḥōlāṯî lə’iššâ: </p>
 <p>20 wate’ĕhaḇ mîḵal baṯ-šā’ûl ’eṯ-dāwiḏ wayyagiḏû ləšā’ûl wayyišar hadāḇār bə‘ênāyw: </p>
 <p>21 wayyō’mer šā’ûl ’etənennâ llwō ûṯəhî-lwō ləmwōqēš ûṯəhî-ḇwō yaḏ-pəlišətîm wayyō’mer šā’ûl ’el-dāwiḏ bišətayim tiṯəḥatēn bî hayywōm: </p>
 <p>22 wayəṣaw šā’ûl ’eṯ-‘ăḇāḏāw<font color="red"><sup>q</sup></font> dabərû ’el-dāwiḏ ballāṭ lē’mōr hinnēh ḥāfēṣ bəḵā hammeleḵə wəḵāl-‘ăḇāḏāyw ’ăhēḇûḵā wə‘atâ hiṯəḥatēn bammeleḵə: </p>
 <p>23 wayəḏabərû ‘aḇəḏê šā’ûl bə’āzənê ḏāwiḏ ’eṯ-hadəḇārîm hā’ēlleh wayyō’mer dāwiḏ hanəqallâ ḇə‘ênêḵem hiṯəḥatēn bammeleḵə wə’ānōḵî ’îš-rāš wəniqəleh: </p>
 <p>24 wayyagiḏû ‘aḇəḏê šā’ûl lwō lē’mōr kadəḇārîm hā’ēlleh diber dāwiḏ: f</p>
 <p>25 wayyō’mer šā’ûl kōh-ṯō’mərû ləḏāwiḏ ’ên-ḥēfeṣ lammeleḵə bəmōhar kî bəmē’â ‘ārəlwōṯ pəlišətîm ləhinnāqēm bə’ōyəḇê hammeleḵə wəšā’ûl ḥāšaḇ ləhapîl ’eṯ-dāwiḏ bəyaḏ-pəlišətîm: </p>
 <p>26 wayyagiḏû ‘ăḇāḏāyw ləḏāwiḏ ’eṯ-hadəḇārîm hā’ēlleh wayyišar hadāḇār bə‘ênê ḏāwiḏ ləhiṯəḥatēn bammeleḵə wəlō’ mālə’û hayyāmîm: </p>
 <p>27 wayyāqām dāwiḏ wayyēleḵə| hû’ wa’ănāšāyw wayyaḵə bapəlišətîm mā’ṯayim ’îš wayyāḇē’ ḏāwiḏ ’eṯ-‘ārəlōṯêhem wayəmalə’ûm lammeleḵə ləhiṯəḥatēn bammeleḵə wayyiten-lwō šā’ûl ’eṯ-mîḵal bitwō lə’iššâ: s</p>
 <p>28 wayyarə’ šā’ûl wayyēḏ<sup>a</sup>‘ kî yəhwâ ‘im-dāwiḏ ûmîḵal baṯ-šā’ûl ’ăhēḇaṯəhû: </p>
 <p>29 wayyō’sef šā’ûl lērō’ mipənê ḏāwiḏ ‘wōḏ wayəhî šā’ûl ’ōyēḇ ’eṯ-dāwiḏ kāl-hayyāmîm: s</p>
 <p>30 wayyēṣə’û śārê fəlišətîm wayəhî| midê ṣē’ṯām śāḵal dāwiḏ mikōl ‘aḇəḏê šā’ûl wayyîqar šəmwō mə’ōḏ: s</p>
 </td>
 </tr></table>
 <p></p><hr>
 <center>
 <a href="sa1019.htm">Next: 1 Samuel (1 Shmuel) Chapter 19</a></center>
 </body>