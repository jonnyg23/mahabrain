<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu007.htm">Polyglot</a> 
 <a href="../kjv/deu007.htm">KJV</a> 
 <a href="../sep/deu007.htm">Sep</a> 
 <a href="../vul/deu007.htm">Vul</a> 
 
 <br>
 <br><a href="deu.htm">Deuteronomy (Devarim) Index</a><br>
  
 <a href="deu006.htm">Previous</a> 
 <a href="deu008.htm">Next</a> 
 </center>
 <hr>
 
 <h3 align="CENTER">Tanach (Hebrew): Deuteronomy (Devarim) Chapter 7</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏כִּ֤י יְבִֽיאֲךָ֙ יְהוָ֣ה אֱלֹהֶ֔יךָ אֶל־הָאָ֕רֶץ אֲשֶׁר־אַתָּ֥ה בָא־שָׁ֖מָּה לְרִשְׁתָּ֑הּ וְנָשַׁ֣ל גּֽוֹיִם־רַבִּ֣ים׀ מִפָּנֶ֡יךָ הַֽחִתִּי֩ וְהַגִּרְגָּשִׁ֨י וְהָאֱמֹרִ֜י וְהַכְּנַעֲנִ֣י וְהַפְּרִזִּ֗י וְהַֽחִוִּי֙ וְהַיְבוּסִ֔י שִׁבְעָ֣ה גוֹיִ֔ם רַבִּ֥ים וַעֲצוּמִ֖ים מִמֶּֽךָּ׃ </span></p>
 <p align="RIGHT"><span lang="he">‎<a name="002">2</a> ‏וּנְתָנָ֞ם יְהוָ֧ה אֱלֹהֶ֛יךָ לְפָנֶ֖יךָ וְהִכִּיתָ֑ם הַחֲרֵ֤ם תַּחֲרִים֙ אֹתָ֔ם לֹא־תִכְרֹ֥ת לָהֶ֛ם בְּרִ֖ית וְלֹ֥א תְחָנֵּֽם׃ </span></p>
 <p align="RIGHT"><span lang="he">‎<a name="003">3</a> ‏וְלֹ֥א תִתְחַתֵּ֖ן בָּ֑ם בִּתְּךָ֙ לֹא־תִתֵּ֣ן לִבְנ֔וֹ וּבִתּ֖וֹ לֹא־תִקַּ֥ח לִבְנֶֽךָ׃ </span></p>
 <p align="RIGHT"><span lang="he">‎<a name="004">4</a> ‏כִּֽי־יָסִ֤יר אֶת־בִּנְךָ֙ מֵֽאַחֲרַ֔י וְעָבְד֖וּ אֱלֹהִ֣ים אֲחֵרִ֑ים וְחָרָ֤ה אַף־יְהוָה֙ בָּכֶ֔ם וְהִשְׁמִידְךָ֖ מַהֵֽר׃ </span></p>
 <p align="RIGHT"><span lang="he">‎<a name="005">5</a> ‏כִּֽי־אִם־כֹּ֤ה תַעֲשׂוּ֙ לָהֶ֔ם מִזְבְּחֹתֵיהֶ֣ם תִּתֹּ֔צוּ וּמַצֵּבֹתָ֖ם תְּשַׁבֵּ֑רוּ וַאֲשֵֽׁירֵהֶם֙ תְּגַדֵּע֔וּן וּפְסִילֵיהֶ֖ם תִּשְׂרְפ֥וּן בָּאֵֽשׁ׃ </span></p>
 <p align="RIGHT"><span lang="he">‎<a name="006">6</a> ‏כִּ֣י עַ֤ם קָדוֹשׁ֙ אַתָּ֔ה לַיהוָ֖ה אֱלֹהֶ֑יךָ בְּךָ֞ בָּחַ֣ר׀ יְהוָ֣ה אֱלֹהֶ֗יךָ לִהְי֥וֹת לוֹ֙ לְעַ֣ם סְגֻלָּ֔ה מִכֹּל֙ הָֽעַמִּ֔ים אֲשֶׁ֖ר עַל־פְּנֵ֥י הָאֲדָמָֽה׃ ס</span></p>
 <p align="RIGHT"><span lang="he">‎<a name="007">7</a> ‏לֹ֣א מֵֽרֻבְּכֶ֞ם מִכָּל־הָֽעַמִּ֗ים חָשַׁ֧ק יְהוָ֛ה בָּכֶ֖ם וַיִּבְחַ֣ר בָּכֶ֑ם כִּֽי־אַתֶּ֥ם הַמְעַ֖ט מִכָּל־הָעַמִּֽים׃ </span></p>
 <p align="RIGHT"><span lang="he">‎<a name="008">8</a> ‏כִּי֩ מֵֽאַהֲבַ֨ת יְהוָ֜ה אֶתְכֶ֗ם וּמִשָּׁמְר֤וֹ אֶת־הַשְּׁבֻעָה֙ אֲשֶׁ֤ר נִשְׁבַּע֙ לַאֲבֹ֣תֵיכֶ֔ם הוֹצִ֧יא יְהוָ֛ה אֶתְכֶ֖ם בְּיָ֣ד חֲזָקָ֑ה וַֽיִּפְדְּךָ֙ מִבֵּ֣ית עֲבָדִ֔ים מִיַּ֖ד פַּרְעֹ֥ה מֶֽלֶךְ־מִצְרָֽיִם׃ </span></p>
 <p align="RIGHT"><span lang="he">‎<a name="009">9</a> ‏וְיָ֣דַעְתָּ֔ כִּֽי־יְהוָ֥ה אֱלֹהֶ֖יךָ ה֣וּא הָֽאֱלֹהִ֑ים הָאֵל֙ הַֽנֶּאֱמָ֔ן שֹׁמֵ֧ר הַבְּרִ֣ית וְהַחֶ֗סֶד לְאֹהֲבָ֛יו וּלְשֹׁמְרֵ֥י <font color="brown">מצותו</font> <font color="blue">מִצְוֹתָ֖יו</font> לְאֶ֥לֶף דּֽוֹר׃ </span></p>
 <p align="RIGHT"><span lang="he">‎<a name="010">10</a> ‏וּמְשַׁלֵּ֧ם לְשֹׂנְאָ֛יו אֶל־פָּנָ֖יו לְהַאֲבִיד֑וֹ לֹ֤א יְאַחֵר֙ לְשֹׂ֣נְא֔וֹ אֶל־פָּנָ֖יו יְשַׁלֶּם־לֽוֹ׃ </span></p>
 <p align="RIGHT"><span lang="he">‎<a name="011">11</a> ‏וְשָׁמַרְתָּ֨<font color="red"><sup>3</sup></font> אֶת־הַמִּצְוָ֜ה וְאֶת־הַֽחֻקִּ֣ים וְאֶת־הַמִּשְׁפָּטִ֗ים אֲשֶׁ֨ר אָנֹכִ֧י מְצַוְּךָ֛ הַיּ֖וֹם לַעֲשׂוֹתָֽם׃ פ</span></p>
 <p align="RIGHT"><span lang="he">‎<a name="012">12</a> ‏וְהָיָ֣ה׀ עֵ֣קֶב תִּשְׁמְע֗וּן אֵ֤ת הַמִּשְׁפָּטִים֙ הָאֵ֔לֶּה וּשְׁמַרְתֶּ֥ם וַעֲשִׂיתֶ֖ם אֹתָ֑ם וְשָׁמַר֩ יְהוָ֨ה אֱלֹהֶ֜יךָ לְךָ֗ אֶֽת־הַבְּרִית֙ וְאֶת־הַחֶ֔סֶד אֲשֶׁ֥ר נִשְׁבַּ֖ע לַאֲבֹתֶֽיךָ׃ </span></p>
 <p align="RIGHT"><span lang="he">‎<a name="013">13</a> ‏וַאֲהֵ֣בְךָ֔ וּבֵרַכְךָ֖ וְהִרְבֶּ֑ךָ וּבֵרַ֣ךְ פְּרִֽי־בִטְנְךָ֣ וּפְרִֽי־אַ֠דְמָתֶךָ דְּגָ֨נְךָ֜ וְתִֽירֹשְׁךָ֣ וְיִצְהָרֶ֗ךָ שְׁגַר־אֲלָפֶ֙יךָ֙ וְעַשְׁתְּרֹ֣ת צֹאנֶ֔ךָ עַ֚ל הָֽאֲדָמָ֔ה אֲשֶׁר־נִשְׁבַּ֥ע לַאֲבֹתֶ֖יךָ לָ֥תֶת לָֽךְ׃ </span></p>
 <p align="RIGHT"><span lang="he">‎<a name="014">14</a> ‏בָּר֥וּךְ תִּֽהְיֶ֖ה מִכָּל־הָעַמִּ֑ים לֹא־יִהְיֶ֥ה בְךָ֛ עָקָ֥ר וַֽעֲקָרָ֖ה וּבִבְהֶמְתֶּֽךָ׃ </span></p>
 <p align="RIGHT"><span lang="he">‎<a name="015">15</a> ‏וְהֵסִ֧יר יְהוָ֛ה מִמְּךָ֖ כָּל־חֹ֑לִי וְכָל־מַדְוֵי֩ מִצְרַ֨יִם הָרָעִ֜ים אֲשֶׁ֣ר יָדַ֗עְתָּ לֹ֤א יְשִׂימָם֙ בָּ֔ךְ וּנְתָנָ֖ם בְּכָל־שֹׂנְאֶֽיךָ׃ </span></p>
 <p align="RIGHT"><span lang="he">‎<a name="016">16</a> ‏וְאָכַלְתָּ֣ אֶת־כָּל־הָֽעַמִּ֗ים אֲשֶׁ֨ר יְהוָ֤ה אֱלֹהֶ֙יךָ֙ נֹתֵ֣ן לָ֔ךְ לֹא־תָחֹ֥ס עֵֽינְךָ֖ עֲלֵיהֶ֑ם וְלֹ֤א תַעֲבֹד֙ אֶת־אֱלֹ֣הֵיהֶ֔ם כִּֽי־מוֹקֵ֥שׁ ה֖וּא לָֽךְ׃ ס</span></p>
 <p align="RIGHT"><span lang="he">‎<a name="017">17</a> ‏כִּ֤י תֹאמַר֙ בִּלְבָ֣בְךָ֔ רַבִּ֛ים הַגּוֹיִ֥ם הָאֵ֖לֶּה מִמֶּ֑נִּי אֵיכָ֥ה אוּכַ֖ל לְהוֹרִישָֽׁם׃ </span></p>
 <p align="RIGHT"><span lang="he">‎<a name="018">18</a> ‏לֹ֥א תִירָ֖א מֵהֶ֑ם זָכֹ֣ר תִּזְכֹּ֗ר אֵ֤ת אֲשֶׁר־עָשָׂה֙ יְהוָ֣ה אֱלֹהֶ֔יךָ לְפַרְעֹ֖ה וּלְכָל־מִצְרָֽיִם׃ </span></p>
 <p align="RIGHT"><span lang="he">‎<a name="019">19</a> ‏הַמַּסֹּ֨ת הַגְּדֹלֹ֜ת אֲשֶׁר־רָא֣וּ עֵינֶ֗יךָ וְהָאֹתֹ֤ת וְהַמֹּֽפְתִים֙ וְהַיָּ֤ד הַחֲזָקָה֙ וְהַזְּרֹ֣עַ הַנְּטוּיָ֔ה אֲשֶׁ֥ר הוֹצִֽאֲךָ֖ יְהוָ֣ה אֱלֹהֶ֑יךָ כֵּֽן־יַעֲשֶׂ֞ה יְהוָ֤ה אֱלֹהֶ֙יךָ֙ לְכָל־הָ֣עַמִּ֔ים אֲשֶׁר־אַתָּ֥ה יָרֵ֖א מִפְּנֵיהֶֽם׃ </span></p>
 <p align="RIGHT"><span lang="he">‎<a name="020">20</a> ‏וְגַם֙ אֶת־הַצִּרְעָ֔ה יְשַׁלַּ֛ח יְהוָ֥ה אֱלֹהֶ֖יךָ בָּ֑ם עַד־אֲבֹ֗ד הַנִּשְׁאָרִ֛ים וְהַנִּסְתָּרִ֖ים מִפָּנֶֽיךָ׃ </span></p>
 <p align="RIGHT"><span lang="he">‎<a name="021">21</a> ‏לֹ֥א תַעֲרֹ֖ץ מִפְּנֵיהֶ֑ם כִּֽי־יְהוָ֤ה אֱלֹהֶ֙יךָ֙ בְּקִרְבֶּ֔ךָ אֵ֥ל גָּד֖וֹל וְנוֹרָֽא׃ </span></p>
 <p align="RIGHT"><span lang="he">‎<a name="022">22</a> ‏וְנָשַׁל֩ יְהוָ֨ה אֱלֹהֶ֜יךָ אֶת־הַגּוֹיִ֥ם הָאֵ֛ל מִפָּנֶ֖יךָ מְעַ֣ט מְעָ֑ט לֹ֤א תוּכַל֙ כַּלֹּתָ֣ם מַהֵ֔ר פֶּן־תִּרְבֶּ֥ה עָלֶ֖יךָ חַיַּ֥ת הַשָּׂדֶֽה׃ </span></p>
 <p align="RIGHT"><span lang="he">‎<a name="023">23</a> ‏וּנְתָנָ֛ם יְהוָ֥ה אֱלֹהֶ֖יךָ לְפָנֶ֑יךָ וְהָמָם֙ מְהוּמָ֣ה גְדֹלָ֔ה עַ֖ד הִשָּׁמְדָֽם׃ </span></p>
 <p align="RIGHT"><span lang="he">‎<a name="024">24</a> ‏וְנָתַ֤ן מַלְכֵיהֶם֙ בְּיָדֶ֔ךָ וְהַאֲבַדְתָּ֣ אֶת־שְׁמָ֔ם מִתַּ֖חַת הַשָּׁמָ֑יִם לֹֽא־יִתְיַצֵּ֥ב אִישׁ֙ בְּפָנֶ֔יךָ עַ֥ד הִשְׁמִֽדְךָ֖ אֹתָֽם׃ </span></p>
 <p align="RIGHT"><span lang="he">‎<a name="025">25</a> ‏פְּסִילֵ֥י אֱלֹהֵיהֶ֖ם תִּשְׂרְפ֣וּן בָּאֵ֑שׁ לֹֽא־תַחְמֹד֩ כֶּ֨סֶף וְזָהָ֤ב עֲלֵיהֶם֙ וְלָקַחְתָּ֣ לָ֔ךְ פֶּ֚ן תִּוָּקֵ֣שׁ בּ֔וֹ כִּ֧י תוֹעֲבַ֛ת יְהוָ֥ה אֱלֹהֶ֖יךָ הֽוּא׃ </span></p>
 <p align="RIGHT"><span lang="he">‎<a name="026">26</a> ‏וְלֹא־תָבִ֤יא תֽוֹעֵבָה֙ אֶל־בֵּיתֶ֔ךָ וְהָיִ֥יתָ חֵ֖רֶם כָּמֹ֑הוּ שַׁקֵּ֧ץ׀ תְּשַׁקְּצֶ֛נּוּ וְתַעֵ֥ב׀ תְּֽתַעֲבֶ֖נּוּ כִּי־חֵ֥רֶם הֽוּא׃ פ</span></p>
 </td>
 <td width="50%">
 <p>1 kî yəḇî’ăḵā yəhwâ ’ĕlōheyḵā ’el-hā’āreṣ ’ăšer-’atâ ḇā’-šāmmâ lərišətāh wənāšal gwōyim-rabîm| mipāneyḵā h<sup>a</sup>ḥitî wəhagirəgāšî wəhā’ĕmōrî wəhakən<sup>a</sup>‘ănî wəhapərizzî wəh<sup>a</sup>ḥiûî wəhayəḇûsî šiḇə‘â ḡwōyim rabîm w<sup>a</sup>‘ăṣûmîm mimmeḵḵā: </p>
 <p>2 ûnəṯānām yəhwâ ’ĕlōheyḵā ləfāneyḵā wəhikîṯām h<sup>a</sup>ḥărēm t<sup>a</sup>ḥărîm ’ōṯām lō’-ṯiḵərōṯ lâem bərîṯ wəlō’ ṯəḥānnēm: </p>
 <p>3 wəlō’ ṯiṯəḥatēn bām bitəḵā lō’-ṯitēn liḇənwō ûḇitwō lō’-ṯiqq<sup>a</sup>ḥ liḇəneḵā: </p>
 <p>4 kî-yāsîr ’eṯ-binəḵā mē’<sup>a</sup>ḥăray wə‘āḇəḏû ’ĕlōhîm ’ăḥērîm wəḥārâ ’af-yəhwâ bāḵem wəhišəmîḏəḵā mahēr: </p>
 <p>5 kî-’im-kōh ṯ<sup>a</sup>‘ăśû lâem mizəbəḥōṯêhem titōṣû ûmaṣṣēḇōṯām təšabērû wa’ăšêrēhem təḡadē‘ûn ûfəsîlêhem tiśərəfûn bā’ēš: </p>
 <p>6 kî ‘am qāḏwōš ’atâ layhwâ ’ĕlōheyḵā bəḵā bāḥar| yəhwâ ’ĕlōheyḵā lihəywōṯ lwō lə‘am səḡullâ mikōl hā‘ammîm ’ăšer ‘al-pənê hā’ăḏāmâ: s</p>
 <p>7 lō’ mērubəḵem mikāl-hā‘ammîm ḥāšaq yəhwâ bāḵem wayyiḇəḥar bāḵem kî-’atem hamə‘aṭ mikāl-hā‘ammîm: </p>
 <p>8 kî mē’ahăḇaṯ yəhwâ ’eṯəḵem ûmiššāmərwō ’eṯ-haššəḇu‘â ’ăšer nišəb<sup>a</sup>‘ la’ăḇōṯêḵem hwōṣî’ yəhwâ ’eṯəḵem bəyāḏ ḥăzāqâ wayyifədəḵā mibêṯ ‘ăḇāḏîm mîyaḏ parə‘ōh meleḵə-miṣərāyim: </p>
 <p>9 wəyāḏ<sup>a</sup>‘ətā kî-yəhwâ ’ĕlōheyḵā hû’ hā’ĕlōhîm hā’ēl hanne’ĕmān šōmēr habərîṯ wəh<sup>a</sup>ḥeseḏ lə’ōhăḇāyw ûləšōmərê <font color="brown">miṣəwōṯāw</font> <font color="blue">miṣəwōṯāyw</font> lə’elef dwōr: </p>
 <p>10 ûməšallēm ləśōnə’āyw ’el-pānāyw ləha’ăḇîḏwō lō’ yə’<sup>a</sup>ḥēr ləśōnə’wō ’el-pānāyw yəšallem-lwō: </p>
 <p>11 wəšāmarətā<font color="red"><sup>3</sup></font> ’eṯ-hammiṣəwâ wə’eṯ-h<sup>a</sup>ḥuqqîm wə’eṯ-hammišəpāṭîm ’ăšer ’ānōḵî məṣaûəḵā hayywōm l<sup>a</sup>‘ăśwōṯām: f</p>
 <p>12 wəhāyâ| ‘ēqeḇ tišəmə‘ûn ’ēṯ hammišəpāṭîm hā’ēlleh ûšəmarətem w<sup>a</sup>‘ăśîṯem ’ōṯām wəšāmar yəhwâ ’ĕlōheyḵā ləḵā ’eṯ-habərîṯ wə’eṯ-h<sup>a</sup>ḥeseḏ ’ăšer nišəb<sup>a</sup>‘ la’ăḇōṯeyḵā: </p>
 <p>13 wa’ăhēḇəḵā ûḇēraḵəḵā wəhirəbeḵā ûḇēraḵə pərî-ḇiṭənəḵā ûfərî-’aḏəmāṯeḵā dəḡānəḵā wəṯîrōšəḵā wəyiṣəhāreḵā šəḡar-’ălāfeyḵā wə‘ašətərōṯ ṣō’neḵā ‘al hā’ăḏāmâ ’ăšer-nišəb<sup>a</sup>‘ la’ăḇōṯeyḵā lāṯeṯ lāḵə: </p>
 <p>14 bārûḵə tihəyeh mikāl-hā‘ammîm lō’-yihəyeh ḇəḵā ‘āqār w<sup>a</sup>‘ăqārâ ûḇiḇəheməteḵā: </p>
 <p>15 wəhēsîr yəhwâ mimməḵā kāl-ḥōlî wəḵāl-maḏəwê miṣərayim hārā‘îm ’ăšer yāḏ<sup>a</sup>‘ətā lō’ yəśîmām bāḵə ûnəṯānām bəḵāl-śōnə’eyḵā: </p>
 <p>16 wə’āḵalətā ’eṯ-kāl-hā‘ammîm ’ăšer yəhwâ ’ĕlōheyḵā nōṯēn lāḵə lō’-ṯāḥōs ‘ênəḵā ‘ălêhem wəlō’ ṯ<sup>a</sup>‘ăḇōḏ ’eṯ-’ĕlōhêhem kî-mwōqēš hû’ lāḵə: s</p>
 <p>17 kî ṯō’mar biləḇāḇəḵā rabîm hagwōyim hā’ēlleh mimmennî ’êḵâ ’ûḵal ləhwōrîšām: </p>
 <p>18 lō’ ṯîrā’ mēhem zāḵōr tizəkōr ’ēṯ ’ăšer-‘āśâ yəhwâ ’ĕlōheyḵā ləfarə‘ōh ûləḵāl-miṣərāyim: </p>
 <p>19 hammassōṯ hagəḏōlōṯ ’ăšer-rā’û ‘êneyḵā wəhā’ōṯōṯ wəhammōfəṯîm wəhayyāḏ h<sup>a</sup>ḥăzāqâ wəhazzərō‘a hannəṭûyâ ’ăšer hwōṣi’ăḵā yəhwâ ’ĕlōheyḵā kēn-y<sup>a</sup>‘ăśeh yəhwâ ’ĕlōheyḵā ləḵāl-hā‘ammîm ’ăšer-’atâ yārē’ mipənêhem: </p>
 <p>20 wəḡam ’eṯ-haṣṣirə‘â yəšall<sup>a</sup>ḥ yəhwâ ’ĕlōheyḵā bām ‘aḏ-’ăḇōḏ hannišə’ārîm wəhannisətārîm mipāneyḵā: </p>
 <p>21 lō’ ṯ<sup>a</sup>‘ărōṣ mipənêhem kî-yəhwâ ’ĕlōheyḵā bəqirəbeḵā ’ēl gāḏwōl wənwōrā’: </p>
 <p>22 wənāšal yəhwâ ’ĕlōheyḵā ’eṯ-hagwōyim hā’ēl mipāneyḵā mə‘aṭ mə‘āṭ lō’ ṯûḵal kallōṯām mahēr pen-tirəbeh ‘āleyḵā ḥayyaṯ haśśāḏeh: </p>
 <p>23 ûnəṯānām yəhwâ ’ĕlōheyḵā ləfāneyḵā wəhāmām məhûmâ ḡəḏōlâ ‘aḏ hiššāməḏām: </p>
 <p>24 wənāṯan maləḵêhem bəyāḏeḵā wəha’ăḇaḏətā ’eṯ-šəmām mit<sup>a</sup>ḥaṯ haššāmāyim lō’-yiṯəyaṣṣēḇ ’îš bəfāneyḵā ‘aḏ hišəmiḏəḵā ’ōṯām: </p>
 <p>25 pəsîlê ’ĕlōhêhem tiśərəfûn bā’ēš lō’-ṯ<sup>a</sup>ḥəmōḏ kesef wəzâāḇ ‘ălêhem wəlāq<sup>a</sup>ḥətā lāḵə pen tiûāqēš bwō kî ṯwō‘ăḇaṯ yəhwâ ’ĕlōheyḵā hû’: </p>
 <p>26 wəlō’-ṯāḇî’ ṯwō‘ēḇâ ’el-bêṯeḵā wəhāyîṯā ḥērem kāmōhû šaqqēṣ| təšaqqəṣennû wəṯ<sup>a</sup>‘ēḇ| təṯ<sup>a</sup>‘ăḇennû kî-ḥērem hû’: f</p>
 </td>
 </tr></table>
 <p></p><hr>
 <center>
 <a href="deu008.htm">Next: Deuteronomy (Devarim) Chapter 8</a></center>
 </body>