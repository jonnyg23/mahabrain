<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/dan008.htm">Polyglot</a> 
 <a href="../kjv/dan008.htm">KJV</a> 
 <a href="../sep/dan008.htm">Sep:Dan</a> 
 <a href="../sep/dat008.htm">Sep:DaT</a> 
 <a href="../vul/dan008.htm">Vul</a> 
 
 <br>
 <br><a href="dan.htm">Daniel (Daniyel) Index</a><br>
  
 <a href="dan007.htm">Previous</a> 
 <a href="dan009.htm">Next</a> 
 </center>
 <hr>
 
 <h3 align="CENTER">Tanach (Hebrew): Daniel (Daniyel) Chapter 8</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏בִּשְׁנַ֣ת שָׁל֔וֹשׁ לְמַלְכ֖וּת בֵּלְאשַׁצַּ֣ר הַמֶּ֑לֶךְ חָז֞וֹן נִרְאָ֤ה אֵלַי֙ אֲנִ֣י דָנִיֵּ֔אל אַחֲרֵ֛י הַנִּרְאָ֥ה אֵלַ֖י בַּתְּחִלָּֽה׃ </span></p>
 <p align="RIGHT"><span lang="he">‎<a name="002">2</a> ‏וָֽאֶרְאֶה֮ בֶּחָזוֹן֒ וַיְהִי֙ בִּרְאֹתִ֔י וַאֲנִי֙ בְּשׁוּשַׁ֣ן הַבִּירָ֔ה אֲשֶׁ֖ר בְּעֵילָ֣ם הַמְּדִינָ֑ה וָאֶרְאֶה֙ בֶּֽחָז֔וֹן וַאֲנִ֥י הָיִ֖יתִי עַל־אוּבַ֥ל אוּלָֽי׃ </span></p>
 <p align="RIGHT"><span lang="he">‎<a name="003">3</a> ‏וָאֶשָּׂ֤א עֵינַי֙ וָאֶרְאֶ֔ה וְהִנֵּ֣ה׀ אַ֣יִל אֶחָ֗ד עֹמֵ֛ד לִפְנֵ֥י הָאֻבָ֖ל וְל֣וֹ קְרָנָ֑יִם וְהַקְּרָנַ֣יִם גְּבֹה֗וֹת וְהָאַחַת֙ גְּבֹהָ֣ה מִן־הַשֵּׁנִ֔ית וְהַ֨גְּבֹהָ֔ה עֹלָ֖ה בָּאַחֲרֹנָֽה׃ </span></p>
 <p align="RIGHT"><span lang="he">‎<a name="004">4</a> ‏רָאִ֣יתִי אֶת־הָאַ֡יִל מְנַגֵּחַ֩ יָ֨מָּה וְצָפ֜וֹנָה וָנֶ֗גְבָּה וְכָל־חַיּוֹת֙ לֹֽא־יַֽעַמְד֣וּ לְפָנָ֔יו וְאֵ֥ין מַצִּ֖יל מִיָּד֑וֹ וְעָשָׂ֥ה כִרְצֹנ֖וֹ וְהִגְדִּֽיל׃ </span></p>
 <p align="RIGHT"><span lang="he">‎<a name="005">5</a> ‏וַאֲנִ֣י׀ הָיִ֣יתִי מֵבִ֗ין וְהִנֵּ֤ה צְפִיר־הָֽעִזִּים֙ בָּ֤א מִן־הַֽמַּעֲרָב֙ עַל־פְּנֵ֣י כָל־הָאָ֔רֶץ וְאֵ֥ין נוֹגֵ֖עַ בָּאָ֑רֶץ וְהַ֨צָּפִ֔יר קֶ֥רֶן חָז֖וּת בֵּ֥ין עֵינָֽיו׃ </span></p>
 <p align="RIGHT"><span lang="he">‎<a name="006">6</a> ‏וַיָּבֹ֗א עַד־הָאַ֙יִל֙ בַּ֣עַל הַקְּרָנַ֔יִם אֲשֶׁ֣ר רָאִ֔יתִי עֹמֵ֖ד לִפְנֵ֣י הָאֻבָ֑ל וַיָּ֥רָץ אֵלָ֖יו בַּחֲמַ֥ת כֹּחֽוֹ׃ </span></p>
 <p align="RIGHT"><span lang="he">‎<a name="007">7</a> ‏וּרְאִיתִ֞יו מַגִּ֣יעַ׀ אֵ֣צֶל הָאַ֗יִל וַיִּתְמַרְמַ֤ר אֵלָיו֙ וַיַּ֣ךְ אֶת־הָאַ֔יִל וַיְשַׁבֵּר֙ אֶת־שְׁתֵּ֣י קְרָנָ֔יו וְלֹא־הָ֥יָה כֹ֛חַ בָּאַ֖יִל לַעֲמֹ֣ד לְפָנָ֑יו וַיַּשְׁלִיכֵ֤הוּ אַ֙רְצָה֙ וַֽיִּרְמְסֵ֔הוּ וְלֹא־הָיָ֥ה מַצִּ֛יל לָאַ֖יִל מִיָּדֽוֹ׃ </span></p>
 <p align="RIGHT"><span lang="he">‎<a name="008">8</a> ‏וּצְפִ֥יר הָעִזִּ֖ים הִגְדִּ֣יל עַד־מְאֹ֑ד וּכְעָצְמ֗וֹ נִשְׁבְּרָה֙ הַקֶּ֣רֶן הַגְּדוֹלָ֔ה וַֽתַּעֲלֶ֜נָה חָז֤וּת אַרְבַּע֙ תַּחְתֶּ֔יהָ לְאַרְבַּ֖ע רוּח֥וֹת הַשָּׁמָֽיִם׃ </span></p>
 <p align="RIGHT"><span lang="he">‎<a name="009">9</a> ‏וּמִן־הָאַחַ֣ת מֵהֶ֔ם יָצָ֥א קֶֽרֶן־אַחַ֖ת מִצְּעִירָ֑ה וַתִּגְדַּל־יֶ֛תֶר אֶל־הַנֶּ֥גֶב וְאֶל־הַמִּזְרָ֖ח וְאֶל־הַצֶּֽבִי׃ </span></p>
 <p align="RIGHT"><span lang="he">‎<a name="010">10</a> ‏וַתִּגְדַּ֖ל עַד־צְבָ֣א הַשָּׁמָ֑יִם וַתַּפֵּ֥ל אַ֛רְצָה מִן־הַצָּבָ֥א וּמִן־הַכּוֹכָבִ֖ים וַֽתִּרְמְסֵֽם׃ </span></p>
 <p align="RIGHT"><span lang="he">‎<a name="011">11</a> ‏וְעַ֥ד שַֽׂר־הַצָּבָ֖א הִגְדִּ֑יל וּמִמֶּ֙נּוּ֙ <font color="brown">הרים</font> <font color="blue">הוּרַ֣ם</font> הַתָּמִ֔יד וְהֻשְׁלַ֖ךְ מְכ֥וֹן מִקְדָּשֽׁוֹ׃ </span></p>
 <p align="RIGHT"><span lang="he">‎<a name="012">12</a> ‏וְצָבָ֛א תִּנָּתֵ֥ן עַל־הַתָּמִ֖יד בְּפָ֑שַׁע וְתַשְׁלֵ֤ךְ אֱמֶת֙ אַ֔רְצָה וְעָשְׂתָ֖ה וְהִצְלִֽיחָה׃ </span></p>
 <p align="RIGHT"><span lang="he">‎<a name="013">13</a> ‏וָאֶשְׁמְעָ֥ה אֶֽחָד־קָד֖וֹשׁ מְדַבֵּ֑ר וַיֹּאמֶר֩ אֶחָ֨ד קָד֜וֹשׁ לַפַּֽלְמוֹנִ֣י הַֽמְדַבֵּ֗ר עַד־מָתַ֞י הֶחָז֤וֹן הַתָּמִיד֙ וְהַפֶּ֣שַׁע שֹׁמֵ֔ם תֵּ֛ת וְקֹ֥דֶשׁ וְצָבָ֖א מִרְמָֽס׃ </span></p>
 <p align="RIGHT"><span lang="he">‎<a name="014">14</a> ‏וַיֹּ֣אמֶר אֵלַ֔י עַ֚ד עֶ֣רֶב בֹּ֔קֶר אַלְפַּ֖יִם וּשְׁלֹ֣שׁ מֵא֑וֹת וְנִצְדַּ֖ק קֹֽדֶשׁ׃ </span></p>
 <p align="RIGHT"><span lang="he">‎<a name="015">15</a> ‏וַיְהִ֗י בִּרְאֹתִ֛י אֲנִ֥י דָנִיֵּ֖אל אֶת־הֶחָז֑וֹן וָאֲבַקְשָׁ֣ה בִינָ֔ה וְהִנֵּ֛ה עֹמֵ֥ד לְנֶגְדִּ֖י כְּמַרְאֵה־גָֽבֶר׃ </span></p>
 <p align="RIGHT"><span lang="he">‎<a name="016">16</a> ‏וָאֶשְׁמַ֥ע קוֹל־אָדָ֖ם בֵּ֣ין אוּלָ֑י וַיִּקְרָא֙ וַיֹּאמַ֔ר גַּבְרִיאֵ֕ל הָבֵ֥ן לְהַלָּ֖ז אֶת־הַמַּרְאֶֽה׃ </span></p>
 <p align="RIGHT"><span lang="he">‎<a name="017">17</a> ‏וַיָּבֹא֙ אֵ֣צֶל עָמְדִ֔י וּבְבֹא֣וֹ נִבְעַ֔תִּי וָאֶפְּלָ֖ה עַל־פָּנָ֑י וַיֹּ֤אמֶר אֵלַי֙ הָבֵ֣ן בֶּן־אָדָ֔ם כִּ֖י לְעֶת־קֵ֥ץ הֶחָזֽוֹן׃ </span></p>
 <p align="RIGHT"><span lang="he">‎<a name="018">18</a> ‏וּבְדַבְּר֣וֹ עִמִּ֔י נִרְדַּ֥מְתִּי עַל־פָּנַ֖י אָ֑רְצָה וַיִּ֨גַּע־בִּ֔י וַיַּֽעֲמִידֵ֖נִי עַל־עָמְדִֽי׃ </span></p>
 <p align="RIGHT"><span lang="he">‎<a name="019">19</a> ‏וַיֹּ֙אמֶר֙ הִנְנִ֣י מוֹדִֽיעֲךָ֔ אֵ֥ת אֲשֶׁר־יִהְיֶ֖ה בְּאַחֲרִ֣ית הַזָּ֑עַם כִּ֖י לְמוֹעֵ֥ד קֵֽץ׃ </span></p>
 <p align="RIGHT"><span lang="he">‎<a name="020">20</a> ‏הָאַ֥יִל אֲשֶׁר־רָאִ֖יתָ בַּ֣עַל הַקְּרָנָ֑יִם מַלְכֵ֖י מָדַ֥י וּפָרָֽס׃ </span></p>
 <p align="RIGHT"><span lang="he">‎<a name="021">21</a> ‏וְהַצָּפִ֥יר הַשָּׂעִ֖יר מֶ֣לֶךְ יָוָ֑ן וְהַקֶּ֤רֶן הַגְּדוֹלָה֙ אֲשֶׁ֣ר בֵּין־עֵינָ֔יו ה֖וּא הַמֶּ֥לֶךְ הָרִאשֽׁוֹן׃ </span></p>
 <p align="RIGHT"><span lang="he">‎<a name="022">22</a> ‏וְהַ֨נִּשְׁבֶּ֔רֶת וַתַּֽעֲמֹ֥דְנָה אַרְבַּ֖ע תַּחְתֶּ֑יהָ אַרְבַּ֧ע מַלְכֻי֛וֹת מִגּ֥וֹי יַעֲמֹ֖דְנָה וְלֹ֥א בְכֹחֽוֹ׃ </span></p>
 <p align="RIGHT"><span lang="he">‎<a name="023">23</a> ‏וּֽבְאַחֲרִית֙ מַלְכוּתָ֔ם כְּהָתֵ֖ם הַפֹּשְׁעִ֑ים יַעֲמֹ֛ד מֶ֥לֶךְ עַז־פָּנִ֖ים וּמֵבִ֥ין חִידֽוֹת׃ </span></p>
 <p align="RIGHT"><span lang="he">‎<a name="024">24</a> ‏וְעָצַ֤ם כֹּחוֹ֙ וְלֹ֣א בְכֹח֔וֹ וְנִפְלָא֥וֹת יַשְׁחִ֖ית וְהִצְלִ֣יחַ וְעָשָׂ֑ה וְהִשְׁחִ֥ית עֲצוּמִ֖ים וְעַם־קְדֹשִֽׁים׃ </span></p>
 <p align="RIGHT"><span lang="he">‎<a name="025">25</a> ‏וְעַל־שִׂכְל֗וֹ וְהִצְלִ֤יחַ מִרְמָה֙ בְּיָד֔וֹ וּבִלְבָב֣וֹ יַגְדִּ֔יל וּבְשַׁלְוָ֖ה יַשְׁחִ֣ית רַבִּ֑ים וְעַ֤ל־שַׂר־שָׂרִים֙ יַעֲמֹ֔ד וּבְאֶ֥פֶס יָ֖ד יִשָּׁבֵֽר׃ </span></p>
 <p align="RIGHT"><span lang="he">‎<a name="026">26</a> ‏וּמַרְאֵ֨ה הָעֶ֧רֶב וְהַבֹּ֛קֶר אֲשֶׁ֥ר נֶאֱמַ֖ר אֱמֶ֣ת ה֑וּא וְאַתָּה֙ סְתֹ֣ם הֶֽחָז֔וֹן כִּ֖י לְיָמִ֥ים רַבִּֽים׃ </span></p>
 <p align="RIGHT"><span lang="he">‎<a name="027">27</a> ‏וַאֲנִ֣י דָנִיֵּ֗אל נִהְיֵ֤יתִי וְנֶֽחֱלֵ֙יתִי֙ יָמִ֔ים וָאָק֕וּם וָאֶֽעֱשֶׂ֖ה אֶת־מְלֶ֣אכֶת הַמֶּ֑לֶךְ וָאֶשְׁתּוֹמֵ֥ם עַל־הַמַּרְאֶ֖ה וְאֵ֥ין מֵבִֽין׃ פ</span></p>
 </td>
 <td width="50%">
 <p>1 bišənaṯ šālwōš ləmaləḵûṯ bēlə’šaṣṣar hammeleḵə ḥāzwōn nirə’â ’ēlay ’ănî ḏānîyē’l ’<sup>a</sup>ḥărê hannirə’â ’ēlay batəḥillâ: </p>
 <p>2 wā’erə’eh beḥāzwōn wayəhî birə’ōṯî wa’ănî bəšûšan habîrâ ’ăšer bə‘êlām hamməḏînâ wā’erə’eh beḥāzwōn wa’ănî hāyîṯî ‘al-’ûḇal ’ûlāy: </p>
 <p>3 wā’eśśā’ ‘ênay wā’erə’eh wəhinnēh| ’ayil ’eḥāḏ ‘ōmēḏ lifənê hā’uḇāl wəlwō qərānāyim wəhaqqərānayim gəḇōhwōṯ wəhā’<sup>a</sup>ḥaṯ gəḇōhâ min-haššēnîṯ wəhagəḇōhâ ‘ōlâ bā’<sup>a</sup>ḥărōnâ: </p>
 <p>4 rā’îṯî ’eṯ-hā’ayil mənagēḥa yāmmâ wəṣāfwōnâ wāneḡəbâ wəḵāl-ḥayywōṯ lō’-y<sup>a</sup>‘aməḏû ləfānāyw wə’ên maṣṣîl mîyāḏwō wə‘āśâ ḵirəṣōnwō wəhiḡədîl: </p>
 <p>5 wa’ănî| hāyîṯî mēḇîn wəhinnēh ṣəfîr-hā‘izzîm bā’ min-hamm<sup>a</sup>‘ărāḇ ‘al-pənê ḵāl-hā’āreṣ wə’ên nwōḡē‘a bā’āreṣ wəhaṣṣāfîr qeren ḥāzûṯ bên ‘ênāyw: </p>
 <p>6 wayyāḇō’ ‘aḏ-hā’ayil b<sup>a</sup>‘al haqqərānayim ’ăšer rā’îṯî ‘ōmēḏ lifənê hā’uḇāl wayyārāṣ ’ēlāyw b<sup>a</sup>ḥămaṯ kōḥwō: </p>
 <p>7 ûrə’îṯîw magî‘a| ’ēṣel hā’ayil wayyiṯəmarəmar ’ēlāyw wayyaḵə ’eṯ-hā’ayil wayəšabēr ’eṯ-šətê qərānāyw wəlō’-hāyâ ḵōḥa bā’ayil l<sup>a</sup>‘ămōḏ ləfānāyw wayyašəlîḵēhû ’arəṣâ wayyirəməsēhû wəlō’-hāyâ maṣṣîl lā’ayil mîyāḏwō: </p>
 <p>8 ûṣəfîr hā‘izzîm hiḡədîl ‘aḏ-mə’ōḏ ûḵə‘āṣəmwō nišəbərâ haqqeren hagəḏwōlâ wat<sup>a</sup>‘ălenâ ḥāzûṯ ’arəb<sup>a</sup>‘ t<sup>a</sup>ḥəteyhā lə’arəb<sup>a</sup>‘ rûḥwōṯ haššāmāyim: </p>
 <p>9 ûmin-hā’<sup>a</sup>ḥaṯ mēhem yāṣā’ qeren-’<sup>a</sup>ḥaṯ miṣṣə‘îrâ watiḡədal-yeṯer ’el-hanneḡeḇ wə’el-hammizərāḥ wə’el-haṣṣeḇî: </p>
 <p>10 watiḡədal ‘aḏ-ṣəḇā’ haššāmāyim watapēl ’arəṣâ min-haṣṣāḇā’ ûmin-hakwōḵāḇîm watirəməsēm: </p>
 <p>11 wə‘aḏ śar-haṣṣāḇā’ hiḡədîl ûmimmennû <font color="brown">hērîm</font> <font color="blue">hûram</font> hatāmîḏ wəhušəlaḵə məḵwōn miqədāšwō: </p>
 <p>12 wəṣāḇā’ tinnāṯēn ‘al-hatāmîḏ bəfāš<sup>a</sup>‘ wəṯašəlēḵə ’ĕmeṯ ’arəṣâ wə‘āśəṯâ wəhiṣəlîḥâ: </p>
 <p>13 wā’ešəmə‘â ’eḥāḏ-qāḏwōš məḏabēr wayyō’mer ’eḥāḏ qāḏwōš lapaləmwōnî haməḏabēr ‘aḏ-māṯay heḥāzwōn hatāmîḏ wəhapeš<sup>a</sup>‘ šōmēm tēṯ wəqōḏeš wəṣāḇā’ mirəmās: </p>
 <p>14 wayyō’mer ’ēlay ‘aḏ ‘ereḇ bōqer ’aləpayim ûšəlōš mē’wōṯ wəniṣədaq qōḏeš: </p>
 <p>15 wayəhî birə’ōṯî ’ănî ḏānîyē’l ’eṯ-heḥāzwōn wā’ăḇaqəšâ ḇînâ wəhinnēh ‘ōmēḏ ləneḡədî kəmarə’ēh-ḡāḇer: </p>
 <p>16 wā’ešəm<sup>a</sup>‘ qwōl-’āḏām bên ’ûlāy wayyiqərā’ wayyō’mar gaḇərî’ēl hāḇēn ləhallāz ’eṯ-hammarə’eh: </p>
 <p>17 wayyāḇō’ ’ēṣel ‘āməḏî ûḇəḇō’wō niḇə‘atî wā’epəlâ ‘al-pānāy wayyō’mer ’ēlay hāḇēn ben-’āḏām kî lə‘eṯ-qēṣ heḥāzwōn: </p>
 <p>18 ûḇəḏabərwō ‘immî nirədamətî ‘al-pānay ’ārəṣâ wayyig<sup>a</sup>‘-bî wayy<sup>a</sup>‘ămîḏēnî ‘al-‘āməḏî: </p>
 <p>19 wayyō’mer hinənî mwōḏî‘ăḵā ’ēṯ ’ăšer-yihəyeh bə’<sup>a</sup>ḥărîṯ hazzā‘am kî ləmwō‘ēḏ qēṣ: </p>
 <p>20 hā’ayil ’ăšer-rā’îṯā b<sup>a</sup>‘al haqqərānāyim maləḵê māḏay ûfārās: </p>
 <p>21 wəhaṣṣāfîr haśśā‘îr meleḵə yāwān wəhaqqeren hagəḏwōlâ ’ăšer bên-‘ênāyw hû’ hammeleḵə hāri’šwōn: </p>
 <p>22 wəhannišəbereṯ wat<sup>a</sup>‘ămōḏənâ ’arəb<sup>a</sup>‘ t<sup>a</sup>ḥəteyhā ’arəb<sup>a</sup>‘ maləḵuywōṯ migwōy y<sup>a</sup>‘ămōḏənâ wəlō’ ḇəḵōḥwō: </p>
 <p>23 ûḇə’<sup>a</sup>ḥărîṯ maləḵûṯām kəhāṯēm hapōšə‘îm y<sup>a</sup>‘ămōḏ meleḵə ‘az-pānîm ûmēḇîn ḥîḏwōṯ: </p>
 <p>24 wə‘āṣam kōḥwō wəlō’ ḇəḵōḥwō wənifəlā’wōṯ yašəḥîṯ wəhiṣəlîḥa wə‘āśâ wəhišəḥîṯ ‘ăṣûmîm wə‘am-qəḏōšîm: </p>
 <p>25 wə‘al-śiḵəlwō wəhiṣəlîḥa mirəmâ bəyāḏwō ûḇiləḇāḇwō yaḡədîl ûḇəšaləwâ yašəḥîṯ rabîm wə‘al-śar-śārîm y<sup>a</sup>‘ămōḏ ûḇə’efes yāḏ yiššāḇēr: </p>
 <p>26 ûmarə’ēh hā‘ereḇ wəhabōqer ’ăšer ne’ĕmar ’ĕmeṯ hû’ wə’atâ səṯōm heḥāzwōn kî ləyāmîm rabîm: </p>
 <p>27 wa’ănî ḏānîyē’l nihəyêṯî wəneḥĕlêṯî yāmîm wā’āqûm wā’e‘ĕśeh ’eṯ-məle’ḵeṯ hammeleḵə wā’ešətwōmēm ‘al-hammarə’eh wə’ên mēḇîn: f</p>
 </td>
 </tr></table>
 <p></p><hr>
 <center>
 <a href="dan009.htm">Next: Daniel (Daniyel) Chapter 9</a></center>
 </body>