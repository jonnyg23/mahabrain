<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa001.htm">Polyglot</a> 
 <a href="../kjv/isa001.htm">KJV</a> 
 <a href="../sep/isa001.htm">Sep</a> 
 <a href="../vul/isa001.htm">Vul</a> 
 
 <br>
 <br><a href="isa.htm">Isaiah (Yisheyah) Index</a><br>
  
 <a href="kg2025.htm">Previous</a> 
 <a href="isa002.htm">Next</a> 
 </center>
 <hr>
 
 <h3 align="CENTER">Tanach (Hebrew): Isaiah (Yisheyah) Chapter 1</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏חֲזוֹן֙ יְשַֽׁעְיָ֣הוּ בֶן־אָמ֔וֹץ אֲשֶׁ֣ר חָזָ֔ה עַל־יְהוּדָ֖ה וִירוּשָׁלִָ֑ם בִּימֵ֨י עֻזִּיָּ֧הוּ יוֹתָ֛ם אָחָ֥ז יְחִזְקִיָּ֖הוּ מַלְכֵ֥י יְהוּדָֽה׃ </span></p>
 <p align="RIGHT"><span lang="he">‎<a name="002">2</a> ‏שִׁמְע֤וּ שָׁמַ֙יִם֙ וְהַאֲזִ֣ינִי אֶ֔רֶץ כִּ֥י יְהוָ֖ה דִּבֵּ֑ר בָּנִים֙ גִּדַּ֣לְתִּי וְרוֹמַ֔מְתִּי וְהֵ֖ם פָּ֥שְׁעוּ בִֽי׃ </span></p>
 <p align="RIGHT"><span lang="he">‎<a name="003">3</a> ‏יָדַ֥ע שׁוֹר֙ קֹנֵ֔הוּ וַחֲמ֖וֹר אֵב֣וּס בְּעָלָ֑יו יִשְׂרָאֵל֙ לֹ֣א יָדַ֔ע עַמִּ֖י לֹ֥א הִתְבּוֹנָֽן׃ </span></p>
 <p align="RIGHT"><span lang="he">‎<a name="004">4</a> ‏ה֣וֹי׀ גּ֣וֹי חֹטֵ֗א עַ֚ם כֶּ֣בֶד עָוֹ֔ן זֶ֣רַע מְרֵעִ֔ים בָּנִ֖ים מַשְׁחִיתִ֑ים עָזְב֣וּ אֶת־יְהוָ֗ה נִֽאֲצ֛וּ אֶת־קְד֥וֹשׁ יִשְׂרָאֵ֖ל נָזֹ֥רוּ אָחֽוֹר׃ </span></p>
 <p align="RIGHT"><span lang="he">‎<a name="005">5</a> ‏עַ֣ל מֶ֥ה תֻכּ֛וּ ע֖וֹד תּוֹסִ֣יפוּ סָרָ֑ה כָּל־רֹ֣אשׁ לָחֳלִ֔י וְכָל־לֵבָ֖ב דַּוָּֽי׃ </span></p>
 <p align="RIGHT"><span lang="he">‎<a name="006">6</a> ‏מִכַּף־רֶ֤גֶל וְעַד־רֹאשׁ֙ אֵֽין־בּ֣וֹ מְתֹ֔ם פֶּ֥צַע וְחַבּוּרָ֖ה וּמַכָּ֣ה טְרִיָּ֑ה לֹא־זֹ֙רוּ֙ וְלֹ֣א חֻבָּ֔שׁוּ וְלֹ֥א רֻכְּכָ֖ה בַּשָּֽׁמֶן׃ </span></p>
 <p align="RIGHT"><span lang="he">‎<a name="007">7</a> ‏אַרְצְכֶ֣ם שְׁמָמָ֔ה עָרֵיכֶ֖ם שְׂרֻפ֣וֹת אֵ֑שׁ אַדְמַתְכֶ֗ם לְנֶגְדְּכֶם֙ זָרִים֙ אֹכְלִ֣ים אֹתָ֔הּ וּשְׁמָמָ֖ה כְּמַהְפֵּכַ֥ת זָרִֽים׃ </span></p>
 <p align="RIGHT"><span lang="he">‎<a name="008">8</a> ‏וְנוֹתְרָ֥ה בַת־צִיּ֖וֹן כְּסֻכָּ֣ה בְכָ֑רֶם כִּמְלוּנָ֥ה בְמִקְשָׁ֖ה כְּעִ֥יר נְצוּרָֽה׃ </span></p>
 <p align="RIGHT"><span lang="he">‎<a name="009">9</a> ‏לוּלֵי֙ יְהוָ֣ה צְבָא֔וֹת הוֹתִ֥יר לָ֛נוּ שָׂרִ֖יד כִּמְעָ֑ט כִּסְדֹ֣ם הָיִ֔ינוּ לַעֲמֹרָ֖ה דָּמִֽינוּ׃ ס</span></p>
 <p align="RIGHT"><span lang="he">‎<a name="010">10</a> ‏שִׁמְע֥וּ דְבַר־יְהוָ֖ה קְצִינֵ֣י סְדֹ֑ם הַאֲזִ֛ינוּ תּוֹרַ֥ת אֱלֹהֵ֖ינוּ עַ֥ם עֲמֹרָֽה׃ </span></p>
 <p align="RIGHT"><span lang="he">‎<a name="011">11</a> ‏לָמָּה־לִּ֤י רֹב־זִבְחֵיכֶם֙ יֹאמַ֣ר יְהוָ֔ה שָׂבַ֛עְתִּי עֹל֥וֹת אֵילִ֖ים וְחֵ֣לֶב מְרִיאִ֑ים וְדַ֨ם פָּרִ֧ים וּכְבָשִׂ֛ים וְעַתּוּדִ֖ים לֹ֥א חָפָֽצְתִּי׃ </span></p>
 <p align="RIGHT"><span lang="he">‎<a name="012">12</a> ‏כִּ֣י תָבֹ֔אוּ לֵרָא֖וֹת פָּנָ֑י מִי־בִקֵּ֥שׁ זֹ֛את מִיֶּדְכֶ֖ם רְמֹ֥ס חֲצֵרָֽי׃ </span></p>
 <p align="RIGHT"><span lang="he">‎<a name="013">13</a> ‏לֹ֣א תוֹסִ֗יפוּ הָבִיא֙ מִנְחַת־שָׁ֔וְא קְטֹ֧רֶת תּוֹעֵבָ֛ה הִ֖יא לִ֑י חֹ֤דֶשׁ וְשַׁבָּת֙ קְרֹ֣א מִקְרָ֔א לֹא־אוּכַ֥ל אָ֖וֶן וַעֲצָרָֽה׃ </span></p>
 <p align="RIGHT"><span lang="he">‎<a name="014">14</a> ‏חָדְשֵׁיכֶ֤ם וּמוֹעֲדֵיכֶם֙ שָׂנְאָ֣ה נַפְשִׁ֔י הָי֥וּ עָלַ֖י לָטֹ֑רַח נִלְאֵ֖יתִי נְשֹֽׂא׃ </span></p>
 <p align="RIGHT"><span lang="he">‎<a name="015">15</a> ‏וּבְפָרִשְׂכֶ֣ם כַּפֵּיכֶ֗ם אַעְלִ֤ים עֵינַי֙ מִכֶּ֔ם גַּ֛ם כִּֽי־תַרְבּ֥וּ תְפִלָּ֖ה אֵינֶ֣נִּי שֹׁמֵ֑עַ יְדֵיכֶ֖ם דָּמִ֥ים מָלֵֽאוּ׃ </span></p>
 <p align="RIGHT"><span lang="he">‎<a name="016">16</a> ‏רַחֲצוּ֙ הִזַּכּ֔וּ הָסִ֛ירוּ רֹ֥עַ מַעַלְלֵיכֶ֖ם מִנֶּ֣גֶד עֵינָ֑י חִדְל֖וּ הָרֵֽעַ׃ </span></p>
 <p align="RIGHT"><span lang="he">‎<a name="017">17</a> ‏לִמְד֥וּ הֵיטֵ֛ב דִּרְשׁ֥וּ מִשְׁפָּ֖ט אַשְּׁר֣וּ חָמ֑וֹץ שִׁפְט֣וּ יָת֔וֹם רִ֖יבוּ אַלְמָנָֽה׃ ס</span></p>
 <p align="RIGHT"><span lang="he">‎<a name="018">18</a> ‏לְכוּ־נָ֛א וְנִוָּֽכְחָ֖ה יֹאמַ֣ר יְהוָ֑ה אִם־יִֽהְי֨וּ חֲטָאֵיכֶ֤ם כַּשָּׁנִים֙ כַּשֶּׁ֣לֶג יַלְבִּ֔ינוּ אִם־יַאְדִּ֥ימוּ כַתּוֹלָ֖ע כַּצֶּ֥מֶר יִהְיֽוּ׃ </span></p>
 <p align="RIGHT"><span lang="he">‎<a name="019">19</a> ‏אִם־תֹּאב֖וּ וּשְׁמַעְתֶּ֑ם ט֥וּב הָאָ֖רֶץ תֹּאכֵֽלוּ׃ </span></p>
 <p align="RIGHT"><span lang="he">‎<a name="020">20</a> ‏וְאִם־תְּמָאֲנ֖וּ וּמְרִיתֶ֑ם חֶ֣רֶב תְּאֻכְּל֔וּ כִּ֛י פִּ֥י יְהוָ֖ה דִּבֵּֽר׃ ס</span></p>
 <p align="RIGHT"><span lang="he">‎<a name="021">21</a> ‏אֵיכָה֙ הָיְתָ֣ה לְזוֹנָ֔ה קִרְיָ֖ה נֶאֱמָנָ֑ה מְלֵאֲתִ֣י מִשְׁפָּ֗ט צֶ֛דֶק יָלִ֥ין בָּ֖הּ וְעַתָּ֥ה מְרַצְּחִֽים׃ </span></p>
 <p align="RIGHT"><span lang="he">‎<a name="022">22</a> ‏כַּסְפֵּ֖ךְ הָיָ֣ה לְסִיגִ֑ים סָבְאֵ֖ךְ מָה֥וּל בַּמָּֽיִם׃ </span></p>
 <p align="RIGHT"><span lang="he">‎<a name="023">23</a> ‏שָׂרַ֣יִךְ סוֹרְרִ֗ים וְחַבְרֵי֙ גַּנָּבִ֔ים כֻּלּוֹ֙ אֹהֵ֣ב שֹׁ֔חַד וְרֹדֵ֖ף שַׁלְמֹנִ֑ים יָתוֹם֙ לֹ֣א יִשְׁפֹּ֔טוּ וְרִ֥יב אַלְמָנָ֖ה לֹֽא־יָב֥וֹא אֲלֵיהֶֽם׃ פ</span></p>
 <p align="RIGHT"><span lang="he">‎<a name="024">24</a> ‏לָכֵ֗ן נְאֻ֤ם הָֽאָדוֹן֙ יְהוָ֣ה צְבָא֔וֹת אֲבִ֖יר יִשְׂרָאֵ֑ל ה֚וֹי אֶנָּחֵ֣ם מִצָּרַ֔י וְאִנָּקְמָ֖ה מֵאוֹיְבָֽי׃ </span></p>
 <p align="RIGHT"><span lang="he">‎<a name="025">25</a> ‏וְאָשִׁ֤יבָה יָדִי֙ עָלַ֔יִךְ וְאֶצְרֹ֥ף כַּבֹּ֖ר סִיגָ֑יִךְ וְאָסִ֖ירָה כָּל־בְּדִילָֽיִךְ׃ </span></p>
 <p align="RIGHT"><span lang="he">‎<a name="026">26</a> ‏וְאָשִׁ֤יבָה שֹׁפְטַ֙יִךְ֙ כְּבָרִ֣אשֹׁנָ֔ה וְיֹעֲצַ֖יִךְ כְּבַתְּחִלָּ֑ה אַחֲרֵי־כֵ֗ן יִקָּ֤רֵא לָךְ֙ עִ֣יר הַצֶּ֔דֶק קִרְיָ֖ה נֶאֱמָנָֽה׃ </span></p>
 <p align="RIGHT"><span lang="he">‎<a name="027">27</a> ‏צִיּ֖וֹן בְּמִשְׁפָּ֣ט תִּפָּדֶ֑ה וְשָׁבֶ֖יהָ בִּצְדָקָֽה׃ </span></p>
 <p align="RIGHT"><span lang="he">‎<a name="028">28</a> ‏וְשֶׁ֧בֶר פֹּשְׁעִ֛ים וְחַטָּאִ֖ים יַחְדָּ֑ו וְעֹזְבֵ֥י יְהוָ֖ה יִכְלֽוּ׃ </span></p>
 <p align="RIGHT"><span lang="he">‎<a name="029">29</a> ‏כִּ֣י יֵבֹ֔שׁוּ מֵאֵילִ֖ים אֲשֶׁ֣ר חֲמַדְתֶּ֑ם וְתַ֨חְפְּר֔וּ מֵהַגַּנּ֖וֹת אֲשֶׁ֥ר בְּחַרְתֶּֽם׃ </span></p>
 <p align="RIGHT"><span lang="he">‎<a name="030">30</a> ‏כִּ֣י תִֽהְי֔וּ כְּאֵלָ֖ה נֹבֶ֣לֶת עָלֶ֑הָ וּֽכְגַנָּ֔ה אֲשֶׁר־מַ֖יִם אֵ֥ין לָֽהּ׃ </span></p>
 <p align="RIGHT"><span lang="he">‎<a name="031">31</a> ‏וְהָיָ֤ה הֶחָסֹן֙ לִנְעֹ֔רֶת וּפֹעֲל֖וֹ לְנִיצ֑וֹץ וּבָעֲר֧וּ שְׁנֵיהֶ֛ם יַחְדָּ֖ו וְאֵ֥ין מְכַבֶּֽה׃ ס</span></p>
 </td>
 <td width="50%">
 <p>1 ḥăzwōn yəš<sup>a</sup>‘əyâû ḇen-’āmwōṣ ’ăšer ḥāzâ ‘al-yəhûḏâ wîrûšālāim bîmê ‘uzzîyâû ywōṯām ’āḥāz yəḥizəqîyâû maləḵê yəhûḏâ: </p>
 <p>2 šimə‘û šāmayim wəha’ăzînî ’ereṣ kî yəhwâ dibēr bānîm gidalətî wərwōmamətî wəhēm pāšə‘û ḇî: </p>
 <p>3 yāḏ<sup>a</sup>‘ šwōr qōnēhû w<sup>a</sup>ḥămwōr ’ēḇûs bə‘ālāyw yiśərā’ēl lō’ yāḏ<sup>a</sup>‘ ‘ammî lō’ hiṯəbwōnān: </p>
 <p>4 hwōy| gwōy ḥōṭē’ ‘am keḇeḏ ‘āwōn zer<sup>a</sup>‘ mərē‘îm bānîm mašəḥîṯîm ‘āzəḇû ’eṯ-yəhwâ ni’ăṣû ’eṯ-qəḏwōš yiśərā’ēl nāzōrû ’āḥwōr: </p>
 <p>5 ‘al meh ṯukû ‘wōḏ twōsîfû sārâ kāl-rō’š lāḥŏlî wəḵāl-lēḇāḇ daûāy: </p>
 <p>6 mikaf-reḡel wə‘aḏ-rō’š ’ên-bwō məṯōm peṣ<sup>a</sup>‘ wəḥabûrâ ûmakâ ṭərîyâ lō’-zōrû wəlō’ ḥubāšû wəlō’ rukəḵâ baššāmen: </p>
 <p>7 ’arəṣəḵem šəmāmâ ‘ārêḵem śərufwōṯ ’ēš ’aḏəmaṯəḵem ləneḡədəḵem zārîm ’ōḵəlîm ’ōṯāh ûšəmāmâ kəmahəpēḵaṯ zārîm: </p>
 <p>8 wənwōṯərâ ḇaṯ-ṣîywōn kəsukâ ḇəḵārem kiməlûnâ ḇəmiqəšâ kə‘îr nəṣûrâ: </p>
 <p>9 lûlê yəhwâ ṣəḇā’wōṯ hwōṯîr lānû śārîḏ kimə‘āṭ kisəḏōm hāyînû l<sup>a</sup>‘ămōrâ dāmînû: s</p>
 <p>10 šimə‘û ḏəḇar-yəhwâ qəṣînê səḏōm ha’ăzînû twōraṯ ’ĕlōhênû ‘am ‘ămōrâ: </p>
 <p>11 lāmmâ-llî rōḇ-ziḇəḥêḵem yō’mar yəhwâ śāḇ<sup>a</sup>‘ətî ‘ōlwōṯ ’êlîm wəḥēleḇ mərî’îm wəḏam pārîm ûḵəḇāśîm wə‘atûḏîm lō’ ḥāfāṣətî: </p>
 <p>12 kî ṯāḇō’û lērā’wōṯ pānāy mî-ḇiqqēš zō’ṯ mîyeḏəḵem rəmōs ḥăṣērāy: </p>
 <p>13 lō’ ṯwōsîfû hāḇî’ minəḥaṯ-šāwə’ qəṭōreṯ twō‘ēḇâ hî’ lî ḥōḏeš wəšabāṯ qərō’ miqərā’ lō’-’ûḵal ’āwen w<sup>a</sup>‘ăṣārâ: </p>
 <p>14 ḥāḏəšêḵem ûmwō‘ăḏêḵem śānə’â nafəšî hāyû ‘ālay lāṭōr<sup>a</sup>ḥ nilə’êṯî nəśō’: </p>
 <p>15 ûḇəfāriśəḵem kapêḵem ’<sup>a</sup>‘əlîm ‘ênay mikem gam kî-ṯarəbû ṯəfillâ ’ênennî šōmē‘a yəḏêḵem dāmîm mālē’û: </p>
 <p>16 r<sup>a</sup>ḥăṣû hizzakû hāsîrû rō‘a m<sup>a</sup>‘aləlêḵem minneḡeḏ ‘ênāy ḥiḏəlû hārē‘a: </p>
 <p>17 liməḏû hêṭēḇ dirəšû mišəpāṭ ’aššərû ḥāmwōṣ šifəṭû yāṯwōm rîḇû ’aləmānâ: s</p>
 <p>18 ləḵû-nā’ wəniûāḵəḥâ yō’mar yəhwâ ’im-yihəyû ḥăṭā’êḵem kaššānîm kaššeleḡ yaləbînû ’im-ya’ədîmû ḵatwōlā‘ kaṣṣemer yihəyû: </p>
 <p>19 ’im-tō’ḇû ûšəm<sup>a</sup>‘ətem ṭûḇ hā’āreṣ tō’ḵēlû: </p>
 <p>20 wə’im-təmā’ănû ûmərîṯem ḥereḇ tə’ukəlû kî pî yəhwâ dibēr: s</p>
 <p>21 ’êḵâ hāyəṯâ ləzwōnâ qirəyâ ne’ĕmānâ məlē’ăṯî mišəpāṭ ṣeḏeq yālîn bāh wə‘atâ məraṣṣəḥîm: </p>
 <p>22 kasəpēḵə hāyâ ləsîḡîm sāḇə’ēḵə mâûl bammāyim: </p>
 <p>23 śārayiḵə swōrərîm wəḥaḇərê gannāḇîm kullwō ’ōhēḇ šōḥaḏ wərōḏēf šaləmōnîm yāṯwōm lō’ yišəpōṭû wərîḇ ’aləmānâ lō’-yāḇwō’ ’ălêhem: f</p>
 <p>24 lāḵēn nə’um hā’āḏwōn yəhwâ ṣəḇā’wōṯ ’ăḇîr yiśərā’ēl hwōy ’ennāḥēm miṣṣāray wə’innāqəmâ mē’wōyəḇāy: </p>
 <p>25 wə’āšîḇâ yāḏî ‘ālayiḵə wə’eṣərōf kabōr sîḡāyiḵə wə’āsîrâ kāl-bəḏîlāyiḵə: </p>
 <p>26 wə’āšîḇâ šōfəṭayiḵə kəḇāri’šōnâ wəyō‘ăṣayiḵə kəḇatəḥillâ ’<sup>a</sup>ḥărê-ḵēn yiqqārē’ lāḵə ‘îr haṣṣeḏeq qirəyâ ne’ĕmānâ: </p>
 <p>27 ṣîywōn bəmišəpāṭ tipāḏeh wəšāḇeyhā biṣəḏāqâ: </p>
 <p>28 wəšeḇer pōšə‘îm wəḥaṭṭā’îm y<sup>a</sup>ḥədāw wə‘ōzəḇê yəhwâ yiḵəlû: </p>
 <p>29 kî yēḇōšû mē’êlîm ’ăšer ḥămaḏətem wəṯ<sup>a</sup>ḥəpərû mēhagannwōṯ ’ăšer bəḥarətem: </p>
 <p>30 kî ṯihəyû kə’ēlâ nōḇeleṯ ‘ālehā ûḵəḡannâ ’ăšer-mayim ’ên lāh: </p>
 <p>31 wəhāyâ heḥāsōn linə‘ōreṯ ûfō‘ălwō lənîṣwōṣ ûḇā‘ărû šənêhem y<sup>a</sup>ḥədāw wə’ên məḵabeh: s</p>
 </td>
 </tr></table>
 <p></p><hr>
 <center>
 <a href="isa002.htm">Next: Isaiah (Yisheyah) Chapter 2</a></center>
 </body>