<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg2024.htm">Polyglot</a> 
 <a href="../kjv/kg2024.htm">KJV</a> 
 <a href="../sep/kg2024.htm">Sep</a> 
 <a href="../vul/kg2024.htm">Vul</a> 
 
 <br>
 <br><a href="kg2.htm">2 Kings (2 Melakhim) Index</a><br>
  
 <a href="kg2023.htm">Previous</a> 
 <a href="kg2025.htm">Next</a> 
 </center>
 <hr>
 
 <h3 align="CENTER">Tanach (Hebrew): 2 Kings (2 Melakhim) Chapter 24</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏בְּיָמָ֣יו עָלָ֔ה נְבֻכַדְנֶאצַּ֖ר מֶ֣לֶךְ בָּבֶ֑ל וַיְהִי־ל֨וֹ יְהוֹיָקִ֥ים עֶ֙בֶד֙ שָׁלֹ֣שׁ שָׁנִ֔ים וַיָּ֖שָׁב וַיִּמְרָד־בּֽוֹ׃ </span></p>
 <p align="RIGHT"><span lang="he">‎<a name="002">2</a> ‏וַיְשַׁלַּ֣ח יְהוָ֣ה׀ בּ֡וֹ אֶת־גְּדוּדֵ֣י כַשְׂדִּים֩ וְאֶת־גְּדוּדֵ֨י אֲרָ֜ם וְאֵ֣ת׀ גְּדוּדֵ֣י מוֹאָ֗ב וְאֵת֙ גְּדוּדֵ֣י בְנֵֽי־עַמּ֔וֹן וַיְשַׁלְּחֵ֥ם בִּֽיהוּדָ֖ה לְהַֽאֲבִיד֑וֹ כִּדְבַ֣ר יְהוָ֔ה אֲשֶׁ֣ר דִּבֶּ֔ר בְּיַ֖ד עֲבָדָ֥יו הַנְּבִיאִֽים׃ </span></p>
 <p align="RIGHT"><span lang="he">‎<a name="003">3</a> ‏אַ֣ךְ׀ עַל־פִּ֣י יְהוָ֗ה הָֽיְתָה֙ בִּֽיהוּדָ֔ה לְהָסִ֖יר מֵעַ֣ל פָּנָ֑יו בְּחַטֹּ֣את מְנַשֶּׁ֔ה כְּכֹ֖ל אֲשֶׁ֥ר עָשָֽׂה׃ </span></p>
 <p align="RIGHT"><span lang="he">‎<a name="004">4</a> ‏וְגַ֤ם דַּֽם־הַנָּקִי֙ אֲשֶׁ֣ר שָׁפָ֔ךְ וַיְמַלֵּ֥א אֶת־יְרוּשָׁלִַ֖ם דָּ֣ם נָקִ֑י וְלֹֽא־אָבָ֥ה יְהוָ֖ה לִסְלֹֽחַ׃ </span></p>
 <p align="RIGHT"><span lang="he">‎<a name="005">5</a> ‏וְיֶ֛תֶר דִּבְרֵ֥י יְהוֹיָקִ֖ים וְכָל־אֲשֶׁ֣ר עָשָׂ֑ה הֲלֹא־הֵ֣ם כְּתוּבִ֗ים עַל־סֵ֛פֶר דִּבְרֵ֥י הַיָּמִ֖ים לְמַלְכֵ֥י יְהוּדָֽה׃ </span></p>
 <p align="RIGHT"><span lang="he">‎<a name="006">6</a> ‏וַיִּשְׁכַּ֥ב יְהוֹיָקִ֖ים עִם־אֲבֹתָ֑יו וַיִּמְלֹ֛ךְ יְהוֹיָכִ֥ין בְּנ֖וֹ תַּחְתָּֽיו׃ </span></p>
 <p align="RIGHT"><span lang="he">‎<a name="007">7</a> ‏וְלֹֽא־הֹסִ֥יף עוֹד֙ מֶ֣לֶךְ מִצְרַ֔יִם לָצֵ֖את מֵֽאַרְצ֑וֹ כִּֽי־לָקַ֞ח מֶ֣לֶךְ בָּבֶ֗ל מִנַּ֤חַל מִצְרַ֙יִם֙ עַד־נְהַר־פְּרָ֔ת כֹּ֛ל אֲשֶׁ֥ר הָיְתָ֖ה לְמֶ֥לֶךְ מִצְרָֽיִם׃ פ</span></p>
 <p align="RIGHT"><span lang="he">‎<a name="008">8</a> ‏בֶּן־שְׁמֹנֶ֨ה עֶשְׂרֵ֤ה שָׁנָה֙ יְהוֹיָכִ֣ין בְּמָלְכ֔וֹ וּשְׁלֹשָׁ֣ה חֳדָשִׁ֔ים מָלַ֖ךְ בִּירוּשָׁלִָ֑ם וְשֵׁ֣ם אִמּ֔וֹ נְחֻשְׁתָּ֥א בַת־אֶלְנָתָ֖ן מִירוּשָׁלִָֽם׃ </span></p>
 <p align="RIGHT"><span lang="he">‎<a name="009">9</a> ‏וַיַּ֥עַשׂ הָרַ֖ע בְּעֵינֵ֣י יְהוָ֑ה כְּכֹ֥ל אֲשֶׁר־עָשָׂ֖ה אָבִֽיו׃ </span></p>
 <p align="RIGHT"><span lang="he">‎<a name="010">10</a> ‏בָּעֵ֣ת הַהִ֔יא <font color="brown">עלה</font> <font color="blue">עָל֗וּ</font> עַבְדֵ֛י נְבֻכַדְנֶאצַּ֥ר מֶֽלֶךְ־בָּבֶ֖ל יְרוּשָׁלִָ֑ם וַתָּבֹ֥א הָעִ֖יר בַּמָּצֽוֹר׃ </span></p>
 <p align="RIGHT"><span lang="he">‎<a name="011">11</a> ‏וַיָּבֹ֛א נְבוּכַדְנֶאצַּ֥ר מֶֽלֶךְ־בָּבֶ֖ל עַל־הָעִ֑יר וַעֲבָדָ֖יו צָרִ֥ים עָלֶֽיהָ׃ </span></p>
 <p align="RIGHT"><span lang="he">‎<a name="012">12</a> ‏וַיֵּצֵ֞א יְהוֹיָכִ֤ין מֶֽלֶךְ־יְהוּדָה֙ עַל־מֶ֣לֶךְ בָּבֶ֔ל ה֣וּא וְאִמּ֔וֹ וַעֲבָדָ֖יו וְשָׂרָ֣יו וְסָֽרִיסָ֑יו וַיִּקַּ֤ח אֹתוֹ֙ מֶ֣לֶךְ בָּבֶ֔ל בִּשְׁנַ֥ת שְׁמֹנֶ֖ה לְמָלְכֽוֹ׃ </span></p>
 <p align="RIGHT"><span lang="he">‎<a name="013">13</a> ‏וַיּוֹצֵ֣א מִשָּׁ֗ם אֶת־כָּל־אוֹצְרוֹת֙ בֵּ֣ית יְהוָ֔ה וְאֽוֹצְר֖וֹת בֵּ֣ית הַמֶּ֑לֶךְ וַיְקַצֵּ֞ץ אֶת־כָּל־כְּלֵ֣י הַזָּהָ֗ב אֲשֶׁ֨ר עָשָׂ֜ה שְׁלֹמֹ֤ה מֶֽלֶךְ־יִשְׂרָאֵל֙ בְּהֵיכַ֣ל יְהוָ֔ה כַּֽאֲשֶׁ֖ר דִּבֶּ֥ר יְהוָֽה׃ </span></p>
 <p align="RIGHT"><span lang="he">‎<a name="014">14</a> ‏וְהִגְלָ֣ה אֶת־כָּל־יְ֠רוּשָׁלִַם וְֽאֶת־כָּל־הַשָּׂרִ֞ים וְאֵ֣ת׀ כָּל־גִּבּוֹרֵ֣י הַחַ֗יִל <font color="brown">עשרה</font> <font color="blue">עֲשֶׂ֤רֶת</font> אֲלָפִים֙ גּוֹלֶ֔ה וְכָל־הֶחָרָ֖שׁ וְהַמַּסְגֵּ֑ר לֹ֣א נִשְׁאַ֔ר זוּלַ֖ת דַּלַּ֥ת עַם־הָאָֽרֶץ׃ </span></p>
 <p align="RIGHT"><span lang="he">‎<a name="015">15</a> ‏וַיֶּ֥גֶל אֶת־יְהוֹיָכִ֖ין בָּבֶ֑לָה וְאֶת־אֵ֣ם הַ֠מֶּלֶךְ וְאֶת־נְשֵׁ֨י הַמֶּ֜לֶךְ וְאֶת־סָרִיסָ֗יו וְאֵת֙ <font color="brown">אולי</font> <font color="blue">אֵילֵ֣י</font> הָאָ֔רֶץ הוֹלִ֛יךְ גּוֹלָ֥ה מִירוּשָׁלִַ֖ם בָּבֶֽלָה׃ </span></p>
 <p align="RIGHT"><span lang="he">‎<a name="016">16</a> ‏וְאֵת֩ כָּל־אַנְשֵׁ֨י הַחַ֜יִל שִׁבְעַ֣ת אֲלָפִ֗ים וְהֶחָרָ֤שׁ וְהַמַּסְגֵּר֙ אֶ֔לֶף הַכֹּ֕ל גִּבּוֹרִ֖ים עֹשֵׂ֣י מִלְחָמָ֑ה וַיְבִיאֵ֧ם מֶֽלֶךְ־בָּבֶ֛ל גּוֹלָ֖ה בָּבֶֽלָה׃ </span></p>
 <p align="RIGHT"><span lang="he">‎<a name="017">17</a> ‏וַיַּמְלֵ֧ךְ מֶֽלֶךְ־בָּבֶ֛ל אֶת־מַתַּנְיָ֥ה דֹד֖וֹ תַּחְתָּ֑יו וַיַּסֵּ֥ב אֶת־שְׁמ֖וֹ צִדְקִיָּֽהוּ׃ פ</span></p>
 <p align="RIGHT"><span lang="he">‎<a name="018">18</a> ‏בֶּן־עֶשְׂרִ֨ים וְאַחַ֤ת שָׁנָה֙ צִדְקִיָּ֣הוּ בְמָלְכ֔וֹ וְאַחַ֤ת עֶשְׂרֵה֙ שָׁנָ֔ה מָלַ֖ךְ בִּירוּשָׁלִָ֑ם וְשֵׁ֣ם אִמּ֔וֹ <font color="brown">חמיטל</font> <font color="blue">חֲמוּטַ֥ל</font> בַּֽת־יִרְמְיָ֖הוּ מִלִּבְנָֽה׃ </span></p>
 <p align="RIGHT"><span lang="he">‎<a name="019">19</a> ‏וַיַּ֥עַשׂ הָרַ֖ע בְּעֵינֵ֣י יְהוָ֑ה כְּכֹ֥ל אֲשֶׁר־עָשָׂ֖ה יְהוֹיָקִֽים׃ </span></p>
 <p align="RIGHT"><span lang="he">‎<a name="020">20</a> ‏כִּ֣י׀ עַל־אַ֣ף יְהוָ֗ה הָיְתָ֤ה בִירוּשָׁלִַ֙ם֙ וּבִ֣יהוּדָ֔ה עַד־הִשְׁלִכ֥וֹ אֹתָ֖ם מֵעַ֣ל פָּנָ֑יו וַיִּמְרֹ֥ד צִדְקִיָּ֖הוּ בְּמֶ֥לֶךְ בָּבֶֽל׃ ס</span></p>
 </td>
 <td width="50%">
 <p>1 bəyāmāyw ‘ālâ nəḇuḵaḏəne’ṣṣar meleḵə bāḇel wayəhî-lwō yəhwōyāqîm ‘eḇeḏ šālōš šānîm wayyāšāḇ wayyimərāḏ-bwō: </p>
 <p>2 wayəšall<sup>a</sup>ḥ yəhwâ| bwō ’eṯ-gəḏûḏê ḵaśədîm wə’eṯ-gəḏûḏê ’ărām wə’ēṯ| gəḏûḏê mwō’āḇ wə’ēṯ gəḏûḏê ḇənê-‘ammwōn wayəšalləḥēm bîhûḏâ ləha’ăḇîḏwō kiḏəḇar yəhwâ ’ăšer diber bəyaḏ ‘ăḇāḏāyw hannəḇî’îm: </p>
 <p>3 ’aḵə| ‘al-pî yəhwâ hāyəṯâ bîhûḏâ ləhāsîr mē‘al pānāyw bəḥaṭṭō’ṯ mənaššeh kəḵōl ’ăšer ‘āśâ: </p>
 <p>4 wəḡam dam-hannāqî ’ăšer šāfāḵə wayəmallē’ ’eṯ-yərûšālaim dām nāqî wəlō’-’āḇâ yəhwâ lisəlōḥa: </p>
 <p>5 wəyeṯer diḇərê yəhwōyāqîm wəḵāl-’ăšer ‘āśâ hălō’-hēm kəṯûḇîm ‘al-sēfer diḇərê hayyāmîm ləmaləḵê yəhûḏâ: </p>
 <p>6 wayyišəkaḇ yəhwōyāqîm ‘im-’ăḇōṯāyw wayyiməlōḵə yəhwōyāḵîn bənwō t<sup>a</sup>ḥətāyw: </p>
 <p>7 wəlō’-hōsîf ‘wōḏ meleḵə miṣərayim lāṣē’ṯ mē’arəṣwō kî-lāq<sup>a</sup>ḥ meleḵə bāḇel minn<sup>a</sup>ḥal miṣərayim ‘aḏ-nəhar-pərāṯ kōl ’ăšer hāyəṯâ ləmeleḵə miṣərāyim: f</p>
 <p>8 ben-šəmōneh ‘eśərēh šānâ yəhwōyāḵîn bəmāləḵwō ûšəlōšâ ḥŏḏāšîm mālaḵə bîrûšālāim wəšēm ’immwō nəḥušətā’ ḇaṯ-’elənāṯān mîrûšālāim: </p>
 <p>9 wayy<sup>a</sup>‘aś hār<sup>a</sup>‘ bə‘ênê yəhwâ kəḵōl ’ăšer-‘āśâ ’āḇîw: </p>
 <p>10 bā‘ēṯ hahî’ <font color="brown">‘ālâ</font> <font color="blue">‘ālû</font> ‘aḇəḏê nəḇuḵaḏəne’ṣṣar meleḵə-bāḇel yərûšālāim watāḇō’ hā‘îr bammāṣwōr: </p>
 <p>11 wayyāḇō’ nəḇûḵaḏəne’ṣṣar meleḵə-bāḇel ‘al-hā‘îr w<sup>a</sup>‘ăḇāḏāyw ṣārîm ‘āleyhā: </p>
 <p>12 wayyēṣē’ yəhwōyāḵîn meleḵə-yəhûḏâ ‘al-meleḵə bāḇel hû’ wə’immwō w<sup>a</sup>‘ăḇāḏāyw wəśārāyw wəsārîsāyw wayyiqq<sup>a</sup>ḥ ’ōṯwō meleḵə bāḇel bišənaṯ šəmōneh ləmāləḵwō: </p>
 <p>13 wayywōṣē’ miššām ’eṯ-kāl-’wōṣərwōṯ bêṯ yəhwâ wə’wōṣərwōṯ bêṯ hammeleḵə wayəqaṣṣēṣ ’eṯ-kāl-kəlê hazzâāḇ ’ăšer ‘āśâ šəlōmōh meleḵə-yiśərā’ēl bəhêḵal yəhwâ ka’ăšer diber yəhwâ: </p>
 <p>14 wəhiḡəlâ ’eṯ-kāl-yərûšālaim wə’eṯ-kāl-haśśārîm wə’ēṯ| kāl-gibwōrê h<sup>a</sup>ḥayil <font color="brown">‘ăśārâ</font> <font color="blue">‘ăśereṯ</font> ’ălāfîm gwōleh wəḵāl-heḥārāš wəhammasəgēr lō’ nišə’ar zûlaṯ dallaṯ ‘am-hā’āreṣ: </p>
 <p>15 wayyeḡel ’eṯ-yəhwōyāḵîn bāḇelâ wə’eṯ-’ēm hammeleḵə wə’eṯ-nəšê hammeleḵə wə’eṯ-sārîsāyw wə’ēṯ <font color="brown">’ĕwilê</font> <font color="blue">’êlê</font> hā’āreṣ hwōlîḵə gwōlâ mîrûšālaim bāḇelâ: </p>
 <p>16 wə’ēṯ kāl-’anəšê h<sup>a</sup>ḥayil šiḇə‘aṯ ’ălāfîm wəheḥārāš wəhammasəgēr ’elef hakōl gibwōrîm ‘ōśê miləḥāmâ wayəḇî’ēm meleḵə-bāḇel gwōlâ bāḇelâ: </p>
 <p>17 wayyaməlēḵə meleḵə-bāḇel ’eṯ-matanəyâ ḏōḏwō t<sup>a</sup>ḥətāyw wayyassēḇ ’eṯ-šəmwō ṣiḏəqîyâû: f</p>
 <p>18 ben-‘eśərîm wə’<sup>a</sup>ḥaṯ šānâ ṣiḏəqîyâû ḇəmāləḵwō wə’<sup>a</sup>ḥaṯ ‘eśərēh šānâ mālaḵə bîrûšālāim wəšēm ’immwō <font color="brown">ḥămîṭal</font> <font color="blue">ḥămûṭal</font> baṯ-yirəməyâû milliḇənâ: </p>
 <p>19 wayy<sup>a</sup>‘aś hār<sup>a</sup>‘ bə‘ênê yəhwâ kəḵōl ’ăšer-‘āśâ yəhwōyāqîm: </p>
 <p>20 kî| ‘al-’af yəhwâ hāyəṯâ ḇîrûšālaim ûḇîhûḏâ ‘aḏ-hišəliḵwō ’ōṯām mē‘al pānāyw wayyimərōḏ ṣiḏəqîyâû bəmeleḵə bāḇel: s</p>
 </td>
 </tr></table>
 <p></p><hr>
 <center>
 <a href="kg2025.htm">Next: 2 Kings (2 Melakhim) Chapter 25</a></center>
 </body>