<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo003.htm">Polyglot</a> 
 <a href="../kjv/exo003.htm">KJV</a> 
 <a href="../sep/exo003.htm">Sep</a> 
 <a href="../vul/exo003.htm">Vul</a> 
 
 <br>
 <br><a href="exo.htm">Exodus (Shemot) Index</a><br>
  
 <a href="exo002.htm">Previous</a> 
 <a href="exo004.htm">Next</a> 
 </center>
 <hr>
 
 <h3 align="CENTER">Tanach (Hebrew): Exodus (Shemot) Chapter 3</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וּמֹשֶׁ֗ה הָיָ֥ה רֹעֶ֛ה אֶת־צֹ֛אן יִתְר֥וֹ חֹתְנ֖וֹ כֹּהֵ֣ן מִדְיָ֑ן וַיִּנְהַ֤ג אֶת־הַצֹּאן֙ אַחַ֣ר הַמִּדְבָּ֔ר וַיָּבֹ֛א אֶל־הַ֥ר הָאֱלֹהִ֖ים חֹרֵֽבָה׃ </span></p>
 <p align="RIGHT"><span lang="he">‎<a name="002">2</a> ‏וַ֠יֵּרָא מַלְאַ֨ךְ יְהוָֹ֥ה אֵלָ֛יו בְּלַבַּת־אֵ֖שׁ מִתּ֣וֹךְ הַסְּנֶ֑ה וַיַּ֗רְא וְהִנֵּ֤ה הַסְּנֶה֙ בֹּעֵ֣ר בָּאֵ֔שׁ וְהַסְּנֶ֖ה אֵינֶ֥נּוּ אֻכָּֽל׃ </span></p>
 <p align="RIGHT"><span lang="he">‎<a name="003">3</a> ‏וַיֹּ֣אמֶר מֹשֶׁ֔ה אָסֻֽרָה־נָּ֣א וְאֶרְאֶ֔ה אֶת־הַמַּרְאֶ֥ה הַגָּדֹ֖ל הַזֶּ֑ה מַדּ֖וּעַ לֹא־יִבְעַ֥ר הַסְּנֶֽה׃ </span></p>
 <p align="RIGHT"><span lang="he">‎<a name="004">4</a> ‏וַיַּ֥רְא יְהוָ֖ה כִּ֣י סָ֣ר לִרְא֑וֹת וַיִּקְרָא֩ אֵלָ֨יו אֱלֹהִ֜ים מִתּ֣וֹךְ הַסְּנֶ֗ה וַיֹּ֛אמֶר מֹשֶׁ֥ה מֹשֶׁ֖ה וַיֹּ֥אמֶר הִנֵּֽנִי׃ </span></p>
 <p align="RIGHT"><span lang="he">‎<a name="005">5</a> ‏וַיֹּ֖אמֶר אַל־תִּקְרַ֣ב הֲלֹ֑ם שַׁל־נְעָלֶ֙יךָ֙ מֵעַ֣ל רַגְלֶ֔יךָ כִּ֣י הַמָּק֗וֹם אֲשֶׁ֤ר אַתָּה֙ עוֹמֵ֣ד עָלָ֔יו אַדְמַת־קֹ֖דֶשׁ הֽוּא׃ </span></p>
 <p align="RIGHT"><span lang="he">‎<a name="006">6</a> ‏וַיֹּ֗אמֶר אָנֹכִי֙ אֱלֹהֵ֣י אָבִ֔יךָ אֱלֹהֵ֧י אַבְרָהָ֛ם אֱלֹהֵ֥י יִצְחָ֖ק וֵאלֹהֵ֣י יַעֲקֹ֑ב וַיַּסְתֵּ֤ר מֹשֶׁה֙ פָּנָ֔יו כִּ֣י יָרֵ֔א מֵהַבִּ֖יט אֶל־הָאֱלֹהִֽים׃ </span></p>
 <p align="RIGHT"><span lang="he">‎<a name="007">7</a> ‏וַיֹּ֣אמֶר יְהוָ֔ה רָאֹ֥ה רָאִ֛יתִי אֶת־עֳנִ֥י עַמִּ֖י אֲשֶׁ֣ר בְּמִצְרָ֑יִם וְאֶת־צַעֲקָתָ֤ם שָׁמַ֙עְתִּי֙ מִפְּנֵ֣י נֹֽגְשָׂ֔יו כִּ֥י יָדַ֖עְתִּי אֶת־מַכְאֹבָֽיו׃ </span></p>
 <p align="RIGHT"><span lang="he">‎<a name="008">8</a> ‏וָאֵרֵ֞ד לְהַצִּיל֣וֹ׀ מִיַּ֣ד מִצְרַ֗יִם וּֽלְהַעֲלֹתוֹ֮ מִן־הָאָ֣רֶץ הַהִוא֒ אֶל־אֶ֤רֶץ טוֹבָה֙ וּרְחָבָ֔ה אֶל־אֶ֛רֶץ זָבַ֥ת חָלָ֖ב וּדְבָ֑שׁ אֶל־מְק֤וֹם הַֽכְּנַעֲנִי֙ וְהַ֣חִתִּ֔י וְהָֽאֱמֹרִי֙ וְהַפְּרִזִּ֔י וְהַחִוִּ֖י וְהַיְבוּסִֽי׃ </span></p>
 <p align="RIGHT"><span lang="he">‎<a name="009">9</a> ‏וְעַתָּ֕ה הִנֵּ֛ה צַעֲקַ֥ת בְּנֵי־יִשְׂרָאֵ֖ל בָּ֣אָה אֵלָ֑י וְגַם־רָאִ֙יתִי֙ אֶת־הַלַּ֔חַץ אֲשֶׁ֥ר מִצְרַ֖יִם לֹחֲצִ֥ים אֹתָֽם׃ </span></p>
 <p align="RIGHT"><span lang="he">‎<a name="010">10</a> ‏וְעַתָּ֣ה לְכָ֔ה וְאֶֽשְׁלָחֲךָ֖ אֶל־פַּרְעֹ֑ה וְהוֹצֵ֛א אֶת־עַמִּ֥י בְנֵֽי־יִשְׂרָאֵ֖ל מִמִּצְרָֽיִם׃ </span></p>
 <p align="RIGHT"><span lang="he">‎<a name="011">11</a> ‏וַיֹּ֤אמֶר מֹשֶׁה֙ אֶל־הָ֣אֱלֹהִ֔ים מִ֣י אָנֹ֔כִי כִּ֥י אֵלֵ֖ךְ אֶל־פַּרְעֹ֑ה וְכִ֥י אוֹצִ֛יא אֶת־בְּנֵ֥י יִשְׂרָאֵ֖ל מִמִּצְרָֽיִם׃ </span></p>
 <p align="RIGHT"><span lang="he">‎<a name="012">12</a> ‏וַיֹּ֙אמֶר֙ כִּֽי־אֶֽהְיֶ֣ה עִמָּ֔ךְ וְזֶה־לְּךָ֣ הָא֔וֹת כִּ֥י אָנֹכִ֖י שְׁלַחְתִּ֑יךָ בְּהוֹצִֽיאֲךָ֤ אֶת־הָעָם֙ מִמִּצְרַ֔יִם תַּֽעַבְדוּן֙ אֶת־הָ֣אֱלֹהִ֔ים עַ֖ל הָהָ֥ר הַזֶּֽה׃ </span></p>
 <p align="RIGHT"><span lang="he">‎<a name="013">13</a> ‏וַיֹּ֨אמֶר מֹשֶׁ֜ה אֶל־הָֽאֱלֹהִ֗ים הִנֵּ֨ה אָנֹכִ֣י בָא֮ אֶל־בְּנֵ֣י יִשְׂרָאֵל֒ וְאָמַרְתִּ֣י לָהֶ֔ם אֱלֹהֵ֥י אֲבוֹתֵיכֶ֖ם שְׁלָחַ֣נִי אֲלֵיכֶ֑ם וְאָֽמְרוּ־לִ֣י מַה־שְּׁמ֔וֹ מָ֥ה אֹמַ֖ר אֲלֵהֶֽם׃ </span></p>
 <p align="RIGHT"><span lang="he">‎<a name="014">14</a> ‏וַיֹּ֤אמֶר אֱלֹהִים֙ אֶל־מֹשֶׁ֔ה אֶֽהְיֶ֖ה אֲשֶׁ֣ר אֶֽהְיֶ֑ה וַיֹּ֗אמֶר כֹּ֤ה תֹאמַר֙ לִבְנֵ֣י יִשְׂרָאֵ֔ל אֶֽהְיֶ֖ה שְׁלָחַ֥נִי אֲלֵיכֶֽם׃ </span></p>
 <p align="RIGHT"><span lang="he">‎<a name="015">15</a> ‏וַיֹּאמֶר֩ ע֨וֹד אֱלֹהִ֜ים אֶל־מֹשֶׁ֗ה כֹּֽה־תֹאמַר֮ אֶל־בְּנֵ֣י יִשְׂרָאֵל֒ יְהוָ֞ה אֱלֹהֵ֣י אֲבֹתֵיכֶ֗ם אֱלֹהֵ֨י אַבְרָהָ֜ם אֱלֹהֵ֥י יִצְחָ֛ק וֵאלֹהֵ֥י יַעֲקֹ֖ב שְׁלָחַ֣נִי אֲלֵיכֶ֑ם זֶה־שְּׁמִ֣י לְעֹלָ֔ם וְזֶ֥ה זִכְרִ֖י לְדֹ֥ר דֹּֽר׃ </span></p>
 <p align="RIGHT"><span lang="he">‎<a name="016">16</a> ‏לֵ֣ךְ וְאָֽסַפְתָּ֞ אֶת־זִקְנֵ֣י יִשְׂרָאֵ֗ל וְאָמַרְתָּ֤ אֲלֵהֶם֙ יְהוָ֞ה אֱלֹהֵ֤י אֲבֹֽתֵיכֶם֙ נִרְאָ֣ה אֵלַ֔י אֱלֹהֵ֧י אַבְרָהָ֛ם יִצְחָ֥ק וְיַעֲקֹ֖ב לֵאמֹ֑ר פָּקֹ֤ד פָּקַ֙דְתִּי֙ אֶתְכֶ֔ם וְאֶת־הֶעָשׂ֥וּי לָכֶ֖ם בְּמִצְרָֽיִם׃ </span></p>
 <p align="RIGHT"><span lang="he">‎<a name="017">17</a> ‏וָאֹמַ֗ר אַעֲלֶ֣ה אֶתְכֶם֮ מֵעֳנִ֣י מִצְרַיִם֒ אֶל־אֶ֤רֶץ הַֽכְּנַעֲנִי֙ וְהַ֣חִתִּ֔י וְהָֽאֱמֹרִי֙ וְהַפְּרִזִּ֔י וְהַחִוִּ֖י וְהַיְבוּסִ֑י אֶל־אֶ֛רֶץ זָבַ֥ת חָלָ֖ב וּדְבָֽשׁ׃ </span></p>
 <p align="RIGHT"><span lang="he">‎<a name="018">18</a> ‏וְשָׁמְע֖וּ לְקֹלֶ֑ךָ וּבָאתָ֡ אַתָּה֩ וְזִקְנֵ֨י יִשְׂרָאֵ֜ל אֶל־מֶ֣לֶךְ מִצְרַ֗יִם וַאֲמַרְתֶּ֤ם אֵלָיו֙ יְהוָ֞ה אֱלֹהֵ֤י הָֽעִבְרִיִּים֙ נִקְרָ֣ה עָלֵ֔ינוּ וְעַתָּ֗ה נֵֽלֲכָה־נָּ֞א דֶּ֣רֶךְ שְׁלֹ֤שֶׁת יָמִים֙ בַּמִּדְבָּ֔ר וְנִזְבְּחָ֖ה לַֽיהוָ֥ה אֱלֹהֵֽינוּ׃ </span></p>
 <p align="RIGHT"><span lang="he">‎<a name="019">19</a> ‏וַאֲנִ֣י יָדַ֔עְתִּי כִּ֠י לֹֽא־יִתֵּ֥ן אֶתְכֶ֛ם מֶ֥לֶךְ מִצְרַ֖יִם לַהֲלֹ֑ךְ וְלֹ֖א בְּיָ֥ד חֲזָקָֽה׃ </span></p>
 <p align="RIGHT"><span lang="he">‎<a name="020">20</a> ‏וְשָׁלַחְתִּ֤י אֶת־יָדִי֙ וְהִכֵּיתִ֣י אֶת־מִצְרַ֔יִם בְּכֹל֙ נִפְלְאֹתַ֔י אֲשֶׁ֥ר אֶֽעֱשֶׂ֖ה בְּקִרְבּ֑וֹ וְאַחֲרֵי־כֵ֖ן יְשַׁלַּ֥ח אֶתְכֶֽם׃ </span></p>
 <p align="RIGHT"><span lang="he">‎<a name="021">21</a> ‏וְנָתַתִּ֛י אֶת־חֵ֥ן הָֽעָם־הַזֶּ֖ה בְּעֵינֵ֣י מִצְרָ֑יִם וְהָיָה֙ כִּ֣י תֵֽלֵכ֔וּן לֹ֥א תֵלְכ֖וּ רֵיקָֽם׃ </span></p>
 <p align="RIGHT"><span lang="he">‎<a name="022">22</a> ‏וְשָׁאֲלָ֨ה אִשָּׁ֤ה מִשְּׁכֶנְתָּהּ֙ וּמִגָּרַ֣ת בֵּיתָ֔הּ כְּלֵי־כֶ֛סֶף וּכְלֵ֥י זָהָ֖ב וּשְׂמָלֹ֑ת וְשַׂמְתֶּ֗ם עַל־בְּנֵיכֶם֙ וְעַל־בְּנֹ֣תֵיכֶ֔ם וְנִצַּלְתֶּ֖ם אֶת־מִצְרָֽיִם׃ </span></p>
 </td>
 <td width="50%">
 <p>1 ûmōšeh hāyâ rō‘eh ’eṯ-ṣō’n yiṯərwō ḥōṯənwō kōhēn miḏəyān wayyinəhaḡ ’eṯ-haṣṣō’n ’<sup>a</sup>ḥar hammiḏəbār wayyāḇō’ ’el-har hā’ĕlōhîm ḥōrēḇâ: </p>
 <p>2 wayyērā’ malə’aḵə yəhwōâ ’ēlāyw bəlabaṯ-’ēš mitwōḵə hassəneh wayyarə’ wəhinnēh hassəneh bō‘ēr bā’ēš wəhassəneh ’ênennû ’ukāl: </p>
 <p>3 wayyō’mer mōšeh ’āsurâ-nnā’ wə’erə’eh ’eṯ-hammarə’eh hagāḏōl hazzeh madû‘a lō’-yiḇə‘ar hassəneh: </p>
 <p>4 wayyarə’ yəhwâ kî sār lirə’wōṯ wayyiqərā’ ’ēlāyw ’ĕlōhîm mitwōḵə hassəneh wayyō’mer mōšeh mōšeh wayyō’mer hinnēnî: </p>
 <p>5 wayyō’mer ’al-tiqəraḇ hălōm šal-nə‘āleyḵā mē‘al raḡəleyḵā kî hammāqwōm ’ăšer ’atâ ‘wōmēḏ ‘ālāyw ’aḏəmaṯ-qōḏeš hû’: </p>
 <p>6 wayyō’mer ’ānōḵî ’ĕlōhê ’āḇîḵā ’ĕlōhê ’aḇərâām ’ĕlōhê yiṣəḥāq wē’lōhê y<sup>a</sup>‘ăqōḇ wayyasətēr mōšeh pānāyw kî yārē’ mēhabîṭ ’el-hā’ĕlōhîm: </p>
 <p>7 wayyō’mer yəhwâ rā’ōh rā’îṯî ’eṯ-‘ŏnî ‘ammî ’ăšer bəmiṣərāyim wə’eṯ-ṣ<sup>a</sup>‘ăqāṯām šām<sup>a</sup>‘ətî mipənê nōḡəśāyw kî yāḏ<sup>a</sup>‘ətî ’eṯ-maḵə’ōḇāyw: </p>
 <p>8 wā’ērēḏ ləhaṣṣîlwō| mîyaḏ miṣərayim ûləh<sup>a</sup>‘ălōṯwō min-hā’āreṣ hahiw’ ’el-’ereṣ ṭwōḇâ ûrəḥāḇâ ’el-’ereṣ zāḇaṯ ḥālāḇ ûḏəḇāš ’el-məqwōm hakən<sup>a</sup>‘ănî wəh<sup>a</sup>ḥitî wəhā’ĕmōrî wəhapərizzî wəh<sup>a</sup>ḥiûî wəhayəḇûsî: </p>
 <p>9 wə‘atâ hinnēh ṣ<sup>a</sup>‘ăqaṯ bənê-yiśərā’ēl bā’â ’ēlāy wəḡam-rā’îṯî ’eṯ-hall<sup>a</sup>ḥaṣ ’ăšer miṣərayim lōḥăṣîm ’ōṯām: </p>
 <p>10 wə‘atâ ləḵâ wə’ešəlāḥăḵā ’el-parə‘ōh wəhwōṣē’ ’eṯ-‘ammî ḇənê-yiśərā’ēl mimmiṣərāyim: </p>
 <p>11 wayyō’mer mōšeh ’el-hā’ĕlōhîm mî ’ānōḵî kî ’ēlēḵə ’el-parə‘ōh wəḵî ’wōṣî’ ’eṯ-bənê yiśərā’ēl mimmiṣərāyim: </p>
 <p>12 wayyō’mer kî-’ehəyeh ‘immāḵə wəzeh-lləḵā hā’wōṯ kî ’ānōḵî šəl<sup>a</sup>ḥətîḵā bəhwōṣî’ăḵā ’eṯ-hā‘ām mimmiṣərayim t<sup>a</sup>‘aḇəḏûn ’eṯ-hā’ĕlōhîm ‘al hâār hazzeh: </p>
 <p>13 wayyō’mer mōšeh ’el-hā’ĕlōhîm hinnēh ’ānōḵî ḇā’ ’el-bənê yiśərā’ēl wə’āmarətî lâem ’ĕlōhê ’ăḇwōṯêḵem šəlāḥanî ’ălêḵem wə’āmərû-lî mah-ššəmwō mâ ’ōmar ’ălēhem: </p>
 <p>14 wayyō’mer ’ĕlōhîm ’el-mōšeh ’ehəyeh ’ăšer ’ehəyeh wayyō’mer kōh ṯō’mar liḇənê yiśərā’ēl ’ehəyeh šəlāḥanî ’ălêḵem: </p>
 <p>15 wayyō’mer ‘wōḏ ’ĕlōhîm ’el-mōšeh kōh-ṯō’mar ’el-bənê yiśərā’ēl yəhwâ ’ĕlōhê ’ăḇōṯêḵem ’ĕlōhê ’aḇərâām ’ĕlōhê yiṣəḥāq wē’lōhê y<sup>a</sup>‘ăqōḇ šəlāḥanî ’ălêḵem zeh-ššəmî lə‘ōlām wəzeh ziḵərî ləḏōr dōr: </p>
 <p>16 lēḵə wə’āsafətā ’eṯ-ziqənê yiśərā’ēl wə’āmarətā ’ălēhem yəhwâ ’ĕlōhê ’ăḇōṯêḵem nirə’â ’ēlay ’ĕlōhê ’aḇərâām yiṣəḥāq wəy<sup>a</sup>‘ăqōḇ lē’mōr pāqōḏ pāqaḏətî ’eṯəḵem wə’eṯ-he‘āśûy lāḵem bəmiṣərāyim: </p>
 <p>17 wā’ōmar ’<sup>a</sup>‘ăleh ’eṯəḵem mē‘ŏnî miṣərayim ’el-’ereṣ hakən<sup>a</sup>‘ănî wəh<sup>a</sup>ḥitî wəhā’ĕmōrî wəhapərizzî wəh<sup>a</sup>ḥiûî wəhayəḇûsî ’el-’ereṣ zāḇaṯ ḥālāḇ ûḏəḇāš: </p>
 <p>18 wəšāmə‘û ləqōleḵā ûḇā’ṯā ’atâ wəziqənê yiśərā’ēl ’el-meleḵə miṣərayim wa’ămarətem ’ēlāyw yəhwâ ’ĕlōhê hā‘iḇərîyîm niqərâ ‘ālênû wə‘atâ nēlăḵâ-nnā’ dereḵə šəlōšeṯ yāmîm bammiḏəbār wənizəbəḥâ layhwâ ’ĕlōhênû: </p>
 <p>19 wa’ănî yāḏ<sup>a</sup>‘ətî kî lō’-yitēn ’eṯəḵem meleḵə miṣərayim lahălōḵə wəlō’ bəyāḏ ḥăzāqâ: </p>
 <p>20 wəšāl<sup>a</sup>ḥətî ’eṯ-yāḏî wəhikêṯî ’eṯ-miṣərayim bəḵōl nifələ’ōṯay ’ăšer ’e‘ĕśeh bəqirəbwō wə’<sup>a</sup>ḥărê-ḵēn yəšall<sup>a</sup>ḥ ’eṯəḵem: </p>
 <p>21 wənāṯatî ’eṯ-ḥēn hā‘ām-hazzeh bə‘ênê miṣərāyim wəhāyâ kî ṯēlēḵûn lō’ ṯēləḵû rêqām: </p>
 <p>22 wəšā’ălâ ’iššâ miššəḵenətāh ûmigāraṯ bêṯāh kəlê-ḵesef ûḵəlê zâāḇ ûśəmālōṯ wəśamətem ‘al-bənêḵem wə‘al-bənōṯêḵem wəniṣṣalətem ’eṯ-miṣərāyim: </p>
 </td>
 </tr></table>
 <p></p><hr>
 <center>
 <a href="exo004.htm">Next: Exodus (Shemot) Chapter 4</a></center>
 </body>