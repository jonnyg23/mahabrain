<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev015.htm">Polyglot</a> 
 <a href="../kjv/lev015.htm">KJV</a> 
 <a href="../sep/lev015.htm">Sep</a> 
 <a href="../vul/lev015.htm">Vul</a> 
 
 <br>
 <br><a href="lev.htm">Leviticus (Vayikra) Index</a><br>
  
 <a href="lev014.htm">Previous</a> 
 <a href="lev016.htm">Next</a> 
 </center>
 <hr>
 
 <h3 align="CENTER">Tanach (Hebrew): Leviticus (Vayikra) Chapter 15</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְדַבֵּ֣ר יְהוָ֔ה אֶל־מֹשֶׁ֥ה וְאֶֽל־אַהֲרֹ֖ן לֵאמֹֽר׃ </span></p>
 <p align="RIGHT"><span lang="he">‎<a name="002">2</a> ‏דַּבְּרוּ֙ אֶל־בְּנֵ֣י יִשְׂרָאֵ֔ל וַאֲמַרְתֶּ֖ם אֲלֵהֶ֑ם אִ֣ישׁ אִ֗ישׁ כִּ֤י יִהְיֶה֙ זָ֣ב מִבְּשָׂר֔וֹ זוֹב֖וֹ טָמֵ֥א הֽוּא׃ </span></p>
 <p align="RIGHT"><span lang="he">‎<a name="003">3</a> ‏וְזֹ֛את תִּהְיֶ֥ה טֻמְאָת֖וֹ בְּזוֹב֑וֹ רָ֣ר בְּשָׂר֞וֹ אֶת־זוֹב֗וֹ אֽוֹ־הֶחְתִּ֤ים<font color="red"><sup>3</sup></font> בְּשָׂרוֹ֙ מִזּוֹב֔וֹ טֻמְאָת֖וֹ הִֽוא׃ </span></p>
 <p align="RIGHT"><span lang="he">‎<a name="004">4</a> ‏כָּל־הַמִּשְׁכָּ֗ב אֲשֶׁ֨ר יִשְׁכַּ֥ב עָלָ֛יו הַזָּ֖ב יִטְמָ֑א וְכָֽל־הַכְּלִ֛י אֲשֶׁר־יֵשֵׁ֥ב עָלָ֖יו יִטְמָֽא׃ </span></p>
 <p align="RIGHT"><span lang="he">‎<a name="005">5</a> ‏וְאִ֕ישׁ אֲשֶׁ֥ר יִגַּ֖ע בְּמִשְׁכָּב֑וֹ יְכַבֵּ֧ס בְּגָדָ֛יו וְרָחַ֥ץ בַּמַּ֖יִם וְטָמֵ֥א עַד־הָעָֽרֶב׃ </span></p>
 <p align="RIGHT"><span lang="he">‎<a name="006">6</a> ‏וְהַיֹּשֵׁב֙ עַֽל־הַכְּלִ֔י אֲשֶׁר־יֵשֵׁ֥ב עָלָ֖יו הַזָּ֑ב יְכַבֵּ֧ס בְּגָדָ֛יו וְרָחַ֥ץ בַּמַּ֖יִם וְטָמֵ֥א עַד־הָעָֽרֶב׃ </span></p>
 <p align="RIGHT"><span lang="he">‎<a name="007">7</a> ‏וְהַנֹּגֵ֖עַ בִּבְשַׂ֣ר הַזָּ֑ב יְכַבֵּ֧ס בְּגָדָ֛יו וְרָחַ֥ץ בַּמַּ֖יִם וְטָמֵ֥א עַד־הָעָֽרֶב׃ </span></p>
 <p align="RIGHT"><span lang="he">‎<a name="008">8</a> ‏וְכִֽי־יָרֹ֛ק הַזָּ֖ב בַּטָּה֑וֹר וְכִבֶּ֧ס בְּגָדָ֛יו וְרָחַ֥ץ בַּמַּ֖יִם וְטָמֵ֥א עַד־הָעָֽרֶב׃ </span></p>
 <p align="RIGHT"><span lang="he">‎<a name="009">9</a> ‏וְכָל־הַמֶּרְכָּ֗ב אֲשֶׁ֨ר יִרְכַּ֥ב עָלָ֛יו הַזָּ֖ב יִטְמָֽא׃ </span></p>
 <p align="RIGHT"><span lang="he">‎<a name="010">10</a> ‏וְכָל־הַנֹּגֵ֗עַ בְּכֹל֙ אֲשֶׁ֣ר יִהְיֶ֣ה תַחְתָּ֔יו יִטְמָ֖א עַד־הָעָ֑רֶב וְהַנּוֹשֵׂ֣א אוֹתָ֔ם יְכַבֵּ֧ס בְּגָדָ֛יו וְרָחַ֥ץ בַּמַּ֖יִם וְטָמֵ֥א עַד־הָעָֽרֶב׃ </span></p>
 <p align="RIGHT"><span lang="he">‎<a name="011">11</a> ‏וְכֹ֨ל אֲשֶׁ֤ר יִגַּע־בּוֹ֙ הַזָּ֔ב וְיָדָ֖יו לֹא־שָׁטַ֣ף בַּמָּ֑יִם וְכִבֶּ֧ס בְּגָדָ֛יו וְרָחַ֥ץ בַּמַּ֖יִם וְטָמֵ֥א עַד־הָעָֽרֶב׃ </span></p>
 <p align="RIGHT"><span lang="he">‎<a name="012">12</a> ‏וּכְלִי־חֶ֛רֶשׂ אֲשֶׁר־יִגַּע־בּ֥וֹ הַזָּ֖ב יִשָּׁבֵ֑ר וְכָל־כְּלִי־עֵ֔ץ יִשָּׁטֵ֖ף בַּמָּֽיִם׃ </span></p>
 <p align="RIGHT"><span lang="he">‎<a name="013">13</a> ‏וְכִֽי־יִטְהַ֤ר הַזָּב֙ מִזּוֹב֔וֹ וְסָ֨פַר ל֜וֹ שִׁבְעַ֥ת יָמִ֛ים לְטָהֳרָת֖וֹ וְכִבֶּ֣ס בְּגָדָ֑יו וְרָחַ֧ץ בְּשָׂר֛וֹ בְּמַ֥יִם חַיִּ֖ים וְטָהֵֽר׃ </span></p>
 <p align="RIGHT"><span lang="he">‎<a name="014">14</a> ‏וּבַיּ֣וֹם הַשְּׁמִינִ֗י יִֽקַּֽח־לוֹ֙ שְׁתֵּ֣י תֹרִ֔ים א֥וֹ שְׁנֵ֖י בְּנֵ֣י יוֹנָ֑ה וּבָ֣א׀ לִפְנֵ֣י יְהוָ֗ה אֶל־פֶּ֙תַח֙ אֹ֣הֶל מוֹעֵ֔ד וּנְתָנָ֖ם אֶל־הַכֹּהֵֽן׃ </span></p>
 <p align="RIGHT"><span lang="he">‎<a name="015">15</a> ‏וְעָשָׂ֤ה אֹתָם֙ הַכֹּהֵ֔ן אֶחָ֣ד חַטָּ֔את וְהָאֶחָ֖ד עֹלָ֑ה וְכִפֶּ֨ר עָלָ֧יו הַכֹּהֵ֛ן לִפְנֵ֥י יְהוָ֖ה מִזּוֹבֽוֹ׃ ס</span></p>
 <p align="RIGHT"><span lang="he">‎<a name="016">16</a> ‏וְאִ֕ישׁ כִּֽי־תֵצֵ֥א מִמֶּ֖נּוּ שִׁכְבַת־זָ֑רַע וְרָחַ֥ץ בַּמַּ֛יִם אֶת־כָּל־בְּשָׂר֖וֹ וְטָמֵ֥א עַד־הָעָֽרֶב׃ </span></p>
 <p align="RIGHT"><span lang="he">‎<a name="017">17</a> ‏וְכָל־בֶּ֣גֶד וְכָל־ע֔וֹר אֲשֶׁר־יִהְיֶ֥ה עָלָ֖יו שִׁכְבַת־זָ֑רַע וְכֻבַּ֥ס בַּמַּ֖יִם וְטָמֵ֥א עַד־הָעָֽרֶב׃ פ</span></p>
 <p align="RIGHT"><span lang="he">‎<a name="018">18</a> ‏וְאִשָּׁ֕ה אֲשֶׁ֨ר יִשְׁכַּ֥ב אִ֛ישׁ אֹתָ֖הּ שִׁכְבַת־זָ֑רַע וְרָחֲצ֣וּ בַמַּ֔יִם וְטָמְא֖וּ עַד־הָעָֽרֶב׃ </span></p>
 <p align="RIGHT"><span lang="he">‎<a name="019">19</a> ‏וְאִשָּׁה֙ כִּֽי־תִהְיֶ֣ה זָבָ֔ה דָּ֛ם יִהְיֶ֥ה זֹבָ֖הּ בִּבְשָׂרָ֑הּ שִׁבְעַ֤ת יָמִים֙ תִּהְיֶ֣ה בְנִדָּתָ֔הּ וְכָל־הַנֹּגֵ֥עַ בָּ֖הּ יִטְמָ֥א עַד־הָעָֽרֶב׃ </span></p>
 <p align="RIGHT"><span lang="he">‎<a name="020">20</a> ‏וְכֹל֩ אֲשֶׁ֨ר תִּשְׁכַּ֥ב עָלָ֛יו בְּנִדָּתָ֖הּ יִטְמָ֑א וְכֹ֛ל אֲשֶׁר־תֵּשֵׁ֥ב עָלָ֖יו יִטְמָֽא׃ </span></p>
 <p align="RIGHT"><span lang="he">‎<a name="021">21</a> ‏וְכָל־הַנֹּגֵ֖עַ בְּמִשְׁכָּבָ֑הּ יְכַבֵּ֧ס בְּגָדָ֛יו וְרָחַ֥ץ בַּמַּ֖יִם וְטָמֵ֥א עַד־הָעָֽרֶב׃ </span></p>
 <p align="RIGHT"><span lang="he">‎<a name="022">22</a> ‏וְכָל־הַנֹּגֵ֔עַ בְּכָל־כְּלִ֖י אֲשֶׁר־תֵּשֵׁ֣ב עָלָ֑יו יְכַבֵּ֧ס בְּגָדָ֛יו וְרָחַ֥ץ בַּמַּ֖יִם וְטָמֵ֥א עַד־הָעָֽרֶב׃ </span></p>
 <p align="RIGHT"><span lang="he">‎<a name="023">23</a> ‏וְאִ֨ם עַֽל־הַמִּשְׁכָּ֜ב ה֗וּא א֧וֹ עַֽל־הַכְּלִ֛י אֲשֶׁר־הִ֥וא יֹשֶֽׁבֶת־עָלָ֖יו בְּנָגְעוֹ־ב֑וֹ יִטְמָ֖א עַד־הָעָֽרֶב׃ </span></p>
 <p align="RIGHT"><span lang="he">‎<a name="024">24</a> ‏וְאִ֡ם שָׁכֹב֩ יִשְׁכַּ֨ב אִ֜ישׁ אֹתָ֗הּ וּתְהִ֤י נִדָּתָהּ֙ עָלָ֔יו וְטָמֵ֖א שִׁבְעַ֣ת יָמִ֑ים וְכָל־הַמִּשְׁכָּ֛ב אֲשֶׁר־יִשְׁכַּ֥ב עָלָ֖יו יִטְמָֽא׃ פ</span></p>
 <p align="RIGHT"><span lang="he">‎<a name="025">25</a> ‏וְאִשָּׁ֡ה כִּֽי־יָזוּב֩ ז֨וֹב דָּמָ֜הּ יָמִ֣ים רַבִּ֗ים בְּלֹא֙ עֶת־נִדָּתָ֔הּ א֥וֹ כִֽי־תָז֖וּב עַל־נִדָּתָ֑הּ כָּל־יְמֵ֞י ז֣וֹב טֻמְאָתָ֗הּ כִּימֵ֧י נִדָּתָ֛הּ תִּהְיֶ֖ה טְמֵאָ֥ה הִֽוא׃ </span></p>
 <p align="RIGHT"><span lang="he">‎<a name="026">26</a> ‏כָּל־הַמִּשְׁכָּ֞ב אֲשֶׁר־תִּשְׁכַּ֤ב עָלָיו֙ כָּל־יְמֵ֣י זוֹבָ֔הּ כְּמִשְׁכַּ֥ב נִדָּתָ֖הּ יִֽהְיֶה־לָּ֑הּ וְכָֽל־הַכְּלִי֙ אֲשֶׁ֣ר תֵּשֵׁ֣ב עָלָ֔יו טָמֵ֣א יִהְיֶ֔ה כְּטֻמְאַ֖ת נִדָּתָֽהּ׃ </span></p>
 <p align="RIGHT"><span lang="he">‎<a name="027">27</a> ‏וְכָל־הַנּוֹגֵ֥עַ בָּ֖ם יִטְמָ֑א וְכִבֶּ֧ס בְּגָדָ֛יו וְרָחַ֥ץ בַּמַּ֖יִם וְטָמֵ֥א עַד־הָעָֽרֶב׃ </span></p>
 <p align="RIGHT"><span lang="he">‎<a name="028">28</a> ‏וְאִֽם־טָהֲרָ֖ה מִזּוֹבָ֑הּ וְסָ֥פְרָה לָּ֛הּ שִׁבְעַ֥ת יָמִ֖ים וְאַחַ֥ר תִּטְהָֽר׃ </span></p>
 <p align="RIGHT"><span lang="he">‎<a name="029">29</a> ‏וּבַיּ֣וֹם הַשְּׁמִינִ֗י תִּֽקַּֽח־לָהּ֙ שְׁתֵּ֣י תֹרִ֔ים א֥וֹ שְׁנֵ֖י בְּנֵ֣י יוֹנָ֑ה וְהֵבִיאָ֤ה אוֹתָם֙ אֶל־הַכֹּהֵ֔ן אֶל־פֶּ֖תַח אֹ֥הֶל מוֹעֵֽד׃ </span></p>
 <p align="RIGHT"><span lang="he">‎<a name="030">30</a> ‏וְעָשָׂ֤ה הַכֹּהֵן֙ אֶת־הָאֶחָ֣ד חַטָּ֔את וְאֶת־הָאֶחָ֖ד עֹלָ֑ה וְכִפֶּ֨ר עָלֶ֤יהָ הַכֹּהֵן֙ לִפְנֵ֣י יְהוָ֔ה מִזּ֖וֹב טֻמְאָתָֽהּ׃ </span></p>
 <p align="RIGHT"><span lang="he">‎<a name="031">31</a> ‏וְהִזַּרְתֶּ֥ם אֶת־בְּנֵי־יִשְׂרָאֵ֖ל מִטֻּמְאָתָ֑ם וְלֹ֤א יָמֻ֙תוּ֙ בְּטֻמְאָתָ֔ם בְּטַמְּאָ֥ם אֶת־מִשְׁכָּנִ֖י אֲשֶׁ֥ר בְּתוֹכָֽם׃ </span></p>
 <p align="RIGHT"><span lang="he">‎<a name="032">32</a> ‏זֹ֥את תּוֹרַ֖ת<font color="red"><sup>3</sup></font> הַזָּ֑ב וַאֲשֶׁ֨ר תֵּצֵ֥א מִמֶּ֛נּוּ שִׁכְבַת־זֶ֖רַע לְטָמְאָה־בָֽהּ׃ </span></p>
 <p align="RIGHT"><span lang="he">‎<a name="033">33</a> ‏וְהַדָּוָה֙ בְּנִדָּתָ֔הּ וְהַזָּב֙ אֶת־זוֹב֔וֹ לַזָּכָ֖ר וְלַנְּקֵבָ֑ה וּלְאִ֕ישׁ אֲשֶׁ֥ר יִשְׁכַּ֖ב עִם־טְמֵאָֽה׃ פ</span></p>
 </td>
 <td width="50%">
 <p>1 wayəḏabēr yəhwâ ’el-mōšeh wə’el-’ahărōn lē’mōr: </p>
 <p>2 dabərû ’el-bənê yiśərā’ēl wa’ămarətem ’ălēhem ’îš ’îš kî yihəyeh zāḇ mibəśārwō zwōḇwō ṭāmē’ hû’: </p>
 <p>3 wəzō’ṯ tihəyeh ṭumə’āṯwō bəzwōḇwō rār bəśārwō ’eṯ-zwōḇwō ’wō-heḥətîm<font color="red"><sup>3</sup></font> bəśārwō mizzwōḇwō ṭumə’āṯwō hiw’: </p>
 <p>4 kāl-hammišəkāḇ ’ăšer yišəkaḇ ‘ālāyw hazzāḇ yiṭəmā’ wəḵāl-hakəlî ’ăšer-yēšēḇ ‘ālāyw yiṭəmā’: </p>
 <p>5 wə’îš ’ăšer yig<sup>a</sup>‘ bəmišəkāḇwō yəḵabēs bəḡāḏāyw wərāḥaṣ bammayim wəṭāmē’ ‘aḏ-hā‘āreḇ: </p>
 <p>6 wəhayyōšēḇ ‘al-hakəlî ’ăšer-yēšēḇ ‘ālāyw hazzāḇ yəḵabēs bəḡāḏāyw wərāḥaṣ bammayim wəṭāmē’ ‘aḏ-hā‘āreḇ: </p>
 <p>7 wəhannōḡē‘a biḇəśar hazzāḇ yəḵabēs bəḡāḏāyw wərāḥaṣ bammayim wəṭāmē’ ‘aḏ-hā‘āreḇ: </p>
 <p>8 wəḵî-yārōq hazzāḇ baṭṭâwōr wəḵibes bəḡāḏāyw wərāḥaṣ bammayim wəṭāmē’ ‘aḏ-hā‘āreḇ: </p>
 <p>9 wəḵāl-hammerəkāḇ ’ăšer yirəkaḇ ‘ālāyw hazzāḇ yiṭəmā’: </p>
 <p>10 wəḵāl-hannōḡē‘a bəḵōl ’ăšer yihəyeh ṯ<sup>a</sup>ḥətāyw yiṭəmā’ ‘aḏ-hā‘āreḇ wəhannwōśē’ ’wōṯām yəḵabēs bəḡāḏāyw wərāḥaṣ bammayim wəṭāmē’ ‘aḏ-hā‘āreḇ: </p>
 <p>11 wəḵōl ’ăšer yig<sup>a</sup>‘-bwō hazzāḇ wəyāḏāyw lō’-šāṭaf bammāyim wəḵibes bəḡāḏāyw wərāḥaṣ bammayim wəṭāmē’ ‘aḏ-hā‘āreḇ: </p>
 <p>12 ûḵəlî-ḥereś ’ăšer-yig<sup>a</sup>‘-bwō hazzāḇ yiššāḇēr wəḵāl-kəlî-‘ēṣ yiššāṭēf bammāyim: </p>
 <p>13 wəḵî-yiṭəhar hazzāḇ mizzwōḇwō wəsāfar lwō šiḇə‘aṯ yāmîm ləṭâŏrāṯwō wəḵibes bəḡāḏāyw wərāḥaṣ bəśārwō bəmayim ḥayyîm wəṭâēr: </p>
 <p>14 ûḇayywōm haššəmînî yiqq<sup>a</sup>ḥ-lwō šətê ṯōrîm ’wō šənê bənê ywōnâ ûḇā’| lifənê yəhwâ ’el-peṯ<sup>a</sup>ḥ ’ōhel mwō‘ēḏ ûnəṯānām ’el-hakōhēn: </p>
 <p>15 wə‘āśâ ’ōṯām hakōhēn ’eḥāḏ ḥaṭṭā’ṯ wəhā’eḥāḏ ‘ōlâ wəḵiper ‘ālāyw hakōhēn lifənê yəhwâ mizzwōḇwō: s</p>
 <p>16 wə’îš kî-ṯēṣē’ mimmennû šiḵəḇaṯ-zār<sup>a</sup>‘ wərāḥaṣ bammayim ’eṯ-kāl-bəśārwō wəṭāmē’ ‘aḏ-hā‘āreḇ: </p>
 <p>17 wəḵāl-beḡeḏ wəḵāl-‘wōr ’ăšer-yihəyeh ‘ālāyw šiḵəḇaṯ-zār<sup>a</sup>‘ wəḵubas bammayim wəṭāmē’ ‘aḏ-hā‘āreḇ: f</p>
 <p>18 wə’iššâ ’ăšer yišəkaḇ ’îš ’ōṯāh šiḵəḇaṯ-zār<sup>a</sup>‘ wərāḥăṣû ḇammayim wəṭāmə’û ‘aḏ-hā‘āreḇ: </p>
 <p>19 wə’iššâ kî-ṯihəyeh zāḇâ dām yihəyeh zōḇāh biḇəśārāh šiḇə‘aṯ yāmîm tihəyeh ḇənidāṯāh wəḵāl-hannōḡē‘a bāh yiṭəmā’ ‘aḏ-hā‘āreḇ: </p>
 <p>20 wəḵōl ’ăšer tišəkaḇ ‘ālāyw bənidāṯāh yiṭəmā’ wəḵōl ’ăšer-tēšēḇ ‘ālāyw yiṭəmā’: </p>
 <p>21 wəḵāl-hannōḡē‘a bəmišəkāḇāh yəḵabēs bəḡāḏāyw wərāḥaṣ bammayim wəṭāmē’ ‘aḏ-hā‘āreḇ: </p>
 <p>22 wəḵāl-hannōḡē‘a bəḵāl-kəlî ’ăšer-tēšēḇ ‘ālāyw yəḵabēs bəḡāḏāyw wərāḥaṣ bammayim wəṭāmē’ ‘aḏ-hā‘āreḇ: </p>
 <p>23 wə’im ‘al-hammišəkāḇ hû’ ’wō ‘al-hakəlî ’ăšer-hiw’ yōšeḇeṯ-‘ālāyw bənāḡə‘wō-ḇwō yiṭəmā’ ‘aḏ-hā‘āreḇ: </p>
 <p>24 wə’im šāḵōḇ yišəkaḇ ’îš ’ōṯāh ûṯəhî nidāṯāh ‘ālāyw wəṭāmē’ šiḇə‘aṯ yāmîm wəḵāl-hammišəkāḇ ’ăšer-yišəkaḇ ‘ālāyw yiṭəmā’: f</p>
 <p>25 wə’iššâ kî-yāzûḇ zwōḇ dāmāh yāmîm rabîm bəlō’ ‘eṯ-nidāṯāh ’wō ḵî-ṯāzûḇ ‘al-nidāṯāh kāl-yəmê zwōḇ ṭumə’āṯāh kîmê nidāṯāh tihəyeh ṭəmē’â hiw’: </p>
 <p>26 kāl-hammišəkāḇ ’ăšer-tišəkaḇ ‘ālāyw kāl-yəmê zwōḇāh kəmišəkaḇ nidāṯāh yihəyeh-llāh wəḵāl-hakəlî ’ăšer tēšēḇ ‘ālāyw ṭāmē’ yihəyeh kəṭumə’aṯ nidāṯāh: </p>
 <p>27 wəḵāl-hannwōḡē‘a bām yiṭəmā’ wəḵibes bəḡāḏāyw wərāḥaṣ bammayim wəṭāmē’ ‘aḏ-hā‘āreḇ: </p>
 <p>28 wə’im-ṭâărâ mizzwōḇāh wəsāfərâ llāh šiḇə‘aṯ yāmîm wə’<sup>a</sup>ḥar tiṭəhār: </p>
 <p>29 ûḇayywōm haššəmînî tiqq<sup>a</sup>ḥ-lāh šətê ṯōrîm ’wō šənê bənê ywōnâ wəhēḇî’â ’wōṯām ’el-hakōhēn ’el-peṯ<sup>a</sup>ḥ ’ōhel mwō‘ēḏ: </p>
 <p>30 wə‘āśâ hakōhēn ’eṯ-hā’eḥāḏ ḥaṭṭā’ṯ wə’eṯ-hā’eḥāḏ ‘ōlâ wəḵiper ‘āleyhā hakōhēn lifənê yəhwâ mizzwōḇ ṭumə’āṯāh: </p>
 <p>31 wəhizzarətem ’eṯ-bənê-yiśərā’ēl miṭṭumə’āṯām wəlō’ yāmuṯû bəṭumə’āṯām bəṭammə’ām ’eṯ-mišəkānî ’ăšer bəṯwōḵām: </p>
 <p>32 zō’ṯ twōraṯ<font color="red"><sup>3</sup></font> hazzāḇ wa’ăšer tēṣē’ mimmennû šiḵəḇaṯ-zer<sup>a</sup>‘ ləṭāmə’â-ḇāh: </p>
 <p>33 wəhadāwâ bənidāṯāh wəhazzāḇ ’eṯ-zwōḇwō lazzāḵār wəlannəqēḇâ ûlə’îš ’ăšer yišəkaḇ ‘im-ṭəmē’â: f</p>
 </td>
 </tr></table>
 <p></p><hr>
 <center>
 <a href="lev016.htm">Next: Leviticus (Vayikra) Chapter 16</a></center>
 </body>