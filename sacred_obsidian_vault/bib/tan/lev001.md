<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev001.htm">Polyglot</a> 
 <a href="../kjv/lev001.htm">KJV</a> 
 <a href="../sep/lev001.htm">Sep</a> 
 <a href="../vul/lev001.htm">Vul</a> 
 
 <br>
 <br><a href="lev.htm">Leviticus (Vayikra) Index</a><br>
  
 <a href="exo040.htm">Previous</a> 
 <a href="lev002.htm">Next</a> 
 </center>
 <hr>
 
 <h3 align="CENTER">Tanach (Hebrew): Leviticus (Vayikra) Chapter 1</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיִּקְרָ֖א אֶל־מֹשֶׁ֑ה וַיְדַבֵּ֤ר יְהוָה֙ אֵלָ֔יו מֵאֹ֥הֶל מוֹעֵ֖ד לֵאמֹֽר׃ </span></p>
 <p align="RIGHT"><span lang="he">‎<a name="002">2</a> ‏דַּבֵּ֞ר אֶל־בְּנֵ֤י יִשְׂרָאֵל֙ וְאָמַרְתָּ֣ אֲלֵהֶ֔ם אָדָ֗ם כִּֽי־יַקְרִ֥יב מִכֶּ֛ם קָרְבָּ֖ן לַֽיהוָ֑ה מִן־הַבְּהֵמָ֗ה מִן־הַבָּקָר֙ וּמִן־הַצֹּ֔אן תַּקְרִ֖יבוּ אֶת־קָרְבַּנְכֶֽם׃ </span></p>
 <p align="RIGHT"><span lang="he">‎<a name="003">3</a> ‏אִם־עֹלָ֤ה קָרְבָּנוֹ֙ מִן־הַבָּקָ֔ר זָכָ֥ר תָּמִ֖ים יַקְרִיבֶ֑נּוּ אֶל־פֶּ֝תַח<font color="red"><sup>1</sup></font> אֹ֤הֶל מוֹעֵד֙ יַקְרִ֣יב אֹת֔וֹ לִרְצֹנ֖וֹ לִפְנֵ֥י יְהוָֽה׃ </span></p>
 <p align="RIGHT"><span lang="he">‎<a name="004">4</a> ‏וְסָמַ֣ךְ יָד֔וֹ עַ֖ל רֹ֣אשׁ הָעֹלָ֑ה וְנִרְצָ֥ה ל֖וֹ לְכַפֵּ֥ר עָלָֽיו׃ </span></p>
 <p align="RIGHT"><span lang="he">‎<a name="005">5</a> ‏וְשָׁחַ֛ט אֶת־בֶּ֥ן הַבָּקָ֖ר לִפְנֵ֣י יְהוָ֑ה וְ֠הִקְרִיבוּ בְּנֵ֨י אַהֲרֹ֤ן הַֽכֹּֽהֲנִים֙ אֶת־הַדָּ֔ם וְזָרְק֨וּ אֶת־הַדָּ֤ם עַל־הַמִּזְבֵּ֙חַ֙ סָבִ֔יב אֲשֶׁר־פֶּ֖תַח אֹ֥הֶל מוֹעֵֽד׃ </span></p>
 <p align="RIGHT"><span lang="he">‎<a name="006">6</a> ‏וְהִפְשִׁ֖יט אֶת־הָעֹלָ֑ה וְנִתַּ֥ח אֹתָ֖הּ לִנְתָחֶֽיהָ׃ </span></p>
 <p align="RIGHT"><span lang="he">‎<a name="007">7</a> ‏וְ֠נָתְנוּ בְּנֵ֨י אַהֲרֹ֧ן הַכֹּהֵ֛ן אֵ֖שׁ עַל־הַמִּזְבֵּ֑חַ וְעָרְכ֥וּ עֵצִ֖ים עַל־הָאֵֽשׁ׃ </span></p>
 <p align="RIGHT"><span lang="he">‎<a name="008">8</a> ‏וְעָרְכ֗וּ בְּנֵ֤י אַהֲרֹן֙ הַכֹּ֣הֲנִ֔ים אֵ֚ת הַנְּתָחִ֔ים אֶת־הָרֹ֖אשׁ וְאֶת־הַפָּ֑דֶר עַל־הָעֵצִים֙ אֲשֶׁ֣ר עַל־הָאֵ֔שׁ אֲשֶׁ֖ר עַל־הַמִּזְבֵּֽחַ׃ </span></p>
 <p align="RIGHT"><span lang="he">‎<a name="009">9</a> ‏וְקִרְבּ֥וֹ וּכְרָעָ֖יו יִרְחַ֣ץ בַּמָּ֑יִם וְהִקְטִ֨יר הַכֹּהֵ֤ן אֶת־הַכֹּל֙ הַמִּזְבֵּ֔חָה עֹלָ֛ה אִשֵּׁ֥ה רֵֽיחַ־נִיח֖וֹחַ לַֽיהוָֽה׃ ס</span></p>
 <p align="RIGHT"><span lang="he">‎<a name="010">10</a> ‏וְאִם־מִן־הַצֹּ֨אן קָרְבָּנ֧וֹ מִן־הַכְּשָׂבִ֛ים א֥וֹ מִן־הָעִזִּ֖ים לְעֹלָ֑ה זָכָ֥ר תָּמִ֖ים יַקְרִיבֶֽנּוּ׃ </span></p>
 <p align="RIGHT"><span lang="he">‎<a name="011">11</a> ‏וְשָׁחַ֨ט אֹת֜וֹ עַ֣ל יֶ֧רֶךְ הַמִּזְבֵּ֛חַ צָפֹ֖נָה לִפְנֵ֣י יְהוָ֑ה וְזָרְק֡וּ בְּנֵי֩ אַהֲרֹ֨ן הַכֹּהֲנִ֧ים אֶת־דָּמ֛וֹ עַל־הַמִּזְבֵּ֖חַ סָבִֽיב׃ </span></p>
 <p align="RIGHT"><span lang="he">‎<a name="012">12</a> ‏וְנִתַּ֤ח אֹתוֹ֙ לִנְתָחָ֔יו וְאֶת־רֹאשׁ֖וֹ וְאֶת־פִּדְר֑וֹ וְעָרַ֤ךְ הַכֹּהֵן֙ אֹתָ֔ם עַל־הָֽעֵצִים֙ אֲשֶׁ֣ר עַל־הָאֵ֔שׁ אֲשֶׁ֖ר עַל־הַמִּזְבֵּֽחַ׃ </span></p>
 <p align="RIGHT"><span lang="he">‎<a name="013">13</a> ‏וְהַקֶּ֥רֶב וְהַכְּרָעַ֖יִם יִרְחַ֣ץ בַּמָּ֑יִם וְהִקְרִ֨יב הַכֹּהֵ֤ן אֶת־הַכֹּל֙ וְהִקְטִ֣יר הַמִּזְבֵּ֔חָה עֹלָ֣ה ה֗וּא אִשֵּׁ֛ה רֵ֥יחַ נִיחֹ֖חַ לַיהוָֽה׃ פ</span></p>
 <p align="RIGHT"><span lang="he">‎<a name="014">14</a> ‏וְאִ֧ם מִן־הָע֛וֹף עֹלָ֥ה קָרְבָּנ֖וֹ לַֽיהוָ֑ה וְהִקְרִ֣יב מִן־הַתֹּרִ֗ים א֛וֹ מִן־בְּנֵ֥י הַיּוֹנָ֖ה אֶת־קָרְבָּנֽוֹ׃ </span></p>
 <p align="RIGHT"><span lang="he">‎<a name="015">15</a> ‏וְהִקְרִיב֤וֹ הַכֹּהֵן֙ אֶל־הַמִּזְבֵּ֔חַ וּמָלַק֙ אֶת־רֹאשׁ֔וֹ וְהִקְטִ֖יר הַמִּזְבֵּ֑חָה וְנִמְצָ֣ה דָמ֔וֹ עַ֖ל קִ֥יר הַמִּזְבֵּֽחַ׃ </span></p>
 <p align="RIGHT"><span lang="he">‎<a name="016">16</a> ‏וְהֵסִ֥יר אֶת־מֻרְאָת֖וֹ בְּנֹצָתָ֑הּ וְהִשְׁלִ֨יךְ אֹתָ֜הּ אֵ֤צֶל הַמִּזְבֵּ֙חַ֙ קֵ֔דְמָה אֶל־מְק֖וֹם הַדָּֽשֶׁן׃ </span></p>
 <p align="RIGHT"><span lang="he">‎<a name="017">17</a> ‏וְשִׁסַּ֨ע אֹת֣וֹ בִכְנָפָיו֮ לֹ֣א יַבְדִּיל֒ וְהִקְטִ֨יר אֹת֤וֹ הַכֹּהֵן֙ הַמִּזְבֵּ֔חָה עַל־הָעֵצִ֖ים אֲשֶׁ֣ר עַל־הָאֵ֑שׁ עֹלָ֣ה ה֗וּא אִשֵּׁ֛ה רֵ֥יחַ נִיחֹ֖חַ לַיהוָֽה׃ ס</span></p>
 </td>
 <td width="50%">
 <p>1 wayyiqərā’ ’el-mōšeh wayəḏabēr yəhwâ ’ēlāyw mē’ōhel mwō‘ēḏ lē’mōr: </p>
 <p>2 dabēr ’el-bənê yiśərā’ēl wə’āmarətā ’ălēhem ’āḏām kî-yaqərîḇ mikem qārəbān layhwâ min-habəhēmâ min-habāqār ûmin-haṣṣō’n taqərîḇû ’eṯ-qārəbanəḵem: </p>
 <p>3 ’im-‘ōlâ qārəbānwō min-habāqār zāḵār tāmîm yaqərîḇennû ’el-peṯ<sup>a</sup>ḥ<font color="red"><sup>1</sup></font> ’ōhel mwō‘ēḏ yaqərîḇ ’ōṯwō lirəṣōnwō lifənê yəhwâ: </p>
 <p>4 wəsāmaḵə yāḏwō ‘al rō’š hā‘ōlâ wənirəṣâ lwō ləḵapēr ‘ālāyw: </p>
 <p>5 wəšāḥaṭ ’eṯ-ben habāqār lifənê yəhwâ wəhiqərîḇû bənê ’ahărōn hakōhănîm ’eṯ-hadām wəzārəqû ’eṯ-hadām ‘al-hammizəbēḥa sāḇîḇ ’ăšer-peṯ<sup>a</sup>ḥ ’ōhel mwō‘ēḏ: </p>
 <p>6 wəhifəšîṭ ’eṯ-hā‘ōlâ wənit<sup>a</sup>ḥ ’ōṯāh linəṯāḥeyhā: </p>
 <p>7 wənāṯənû bənê ’ahărōn hakōhēn ’ēš ‘al-hammizəbēḥa wə‘ārəḵû ‘ēṣîm ‘al-hā’ēš: </p>
 <p>8 wə‘ārəḵû bənê ’ahărōn hakōhănîm ’ēṯ hannəṯāḥîm ’eṯ-hārō’š wə’eṯ-hapāḏer ‘al-hā‘ēṣîm ’ăšer ‘al-hā’ēš ’ăšer ‘al-hammizəbēḥa: </p>
 <p>9 wəqirəbwō ûḵərā‘āyw yirəḥaṣ bammāyim wəhiqəṭîr hakōhēn ’eṯ-hakōl hammizəbēḥâ ‘ōlâ ’iššēh rêḥa-nîḥwōḥa layhwâ: s</p>
 <p>10 wə’im-min-haṣṣō’n qārəbānwō min-hakəśāḇîm ’wō min-hā‘izzîm lə‘ōlâ zāḵār tāmîm yaqərîḇennû: </p>
 <p>11 wəšāḥaṭ ’ōṯwō ‘al yereḵə hammizəbēḥa ṣāfōnâ lifənê yəhwâ wəzārəqû bənê ’ahărōn hakōhănîm ’eṯ-dāmwō ‘al-hammizəbēḥa sāḇîḇ: </p>
 <p>12 wənit<sup>a</sup>ḥ ’ōṯwō linəṯāḥāyw wə’eṯ-rō’šwō wə’eṯ-piḏərwō wə‘āraḵə hakōhēn ’ōṯām ‘al-hā‘ēṣîm ’ăšer ‘al-hā’ēš ’ăšer ‘al-hammizəbēḥa: </p>
 <p>13 wəhaqqereḇ wəhakərā‘ayim yirəḥaṣ bammāyim wəhiqərîḇ hakōhēn ’eṯ-hakōl wəhiqəṭîr hammizəbēḥâ ‘ōlâ hû’ ’iššēh rêḥa nîḥōḥa layhwâ: f</p>
 <p>14 wə’im min-hā‘wōf ‘ōlâ qārəbānwō layhwâ wəhiqərîḇ min-hatōrîm ’wō min-bənê hayywōnâ ’eṯ-qārəbānwō: </p>
 <p>15 wəhiqərîḇwō hakōhēn ’el-hammizəbēḥa ûmālaq ’eṯ-rō’šwō wəhiqəṭîr hammizəbēḥâ wəniməṣâ ḏāmwō ‘al qîr hammizəbēḥa: </p>
 <p>16 wəhēsîr ’eṯ-murə’āṯwō bənōṣāṯāh wəhišəlîḵə ’ōṯāh ’ēṣel hammizəbēḥa qēḏəmâ ’el-məqwōm hadāšen: </p>
 <p>17 wəšiss<sup>a</sup>‘ ’ōṯwō ḇiḵənāfāyw lō’ yaḇədîl wəhiqəṭîr ’ōṯwō hakōhēn hammizəbēḥâ ‘al-hā‘ēṣîm ’ăšer ‘al-hā’ēš ‘ōlâ hû’ ’iššēh rêḥa nîḥōḥa layhwâ: s</p>
 </td>
 </tr></table>
 <p></p><hr>
 <center>
 <a href="lev002.htm">Next: Leviticus (Vayikra) Chapter 2</a></center>
 </body>