<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joe002.htm">Polyglot</a> 
 <a href="../kjv/joe002.htm">KJV</a> 
 <a href="../sep/joe002.htm">Sep</a> 
 <a href="../vul/joe002.htm">Vul</a> 
 
 <br>
 <br><a href="joe.htm">Joel (Yoel) Index</a><br>
  
 <a href="joe001.htm">Previous</a> 
 <a href="joe003.htm">Next</a> 
 </center>
 <hr>
 
 <h3 align="CENTER">Tanach (Hebrew): Joel (Yoel) Chapter 2</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏תִּקְע֨וּ שׁוֹפָ֜ר בְּצִיּ֗וֹן וְהָרִ֙יעוּ֙ בְּהַ֣ר קָדְשִׁ֔י יִרְגְּז֕וּ כֹּ֖ל יֹשְׁבֵ֣י הָאָ֑רֶץ כִּֽי־בָ֥א יוֹם־יְהוָ֖ה כִּ֥י קָרֽוֹב׃ </span></p>
 <p align="RIGHT"><span lang="he">‎<a name="002">2</a> ‏י֧וֹם חֹ֣שֶׁךְ וַאֲפֵלָ֗ה י֤וֹם עָנָן֙ וַעֲרָפֶ֔ל כְּשַׁ֖חַר פָּרֻ֣שׂ עַל־הֶֽהָרִ֑ים עַ֚ם רַ֣ב וְעָצ֔וּם כָּמֹ֗הוּ לֹ֤א נִֽהְיָה֙ מִן־הָ֣עוֹלָ֔ם וְאַֽחֲרָיו֙ לֹ֣א יוֹסֵ֔ף עַד־שְׁנֵ֖י דּ֥וֹר וָדֽוֹר׃ </span></p>
 <p align="RIGHT"><span lang="he">‎<a name="003">3</a> ‏לְפָנָיו֙ אָ֣כְלָה אֵ֔שׁ וְאַחֲרָ֖יו תְּלַהֵ֣ט לֶֽהָבָ֑ה כְּגַן־עֵ֨דֶן הָאָ֜רֶץ לְפָנָ֗יו וְאַֽחֲרָיו֙ מִדְבַּ֣ר שְׁמָמָ֔ה וְגַם־פְּלֵיטָ֖ה לֹא־הָ֥יְתָה לּֽוֹ׃ </span></p>
 <p align="RIGHT"><span lang="he">‎<a name="004">4</a> ‏כְּמַרְאֵ֥ה סוּסִ֖ים מַרְאֵ֑הוּ וּכְפָרָשִׁ֖ים כֵּ֥ן יְרוּצֽוּן׃ </span></p>
 <p align="RIGHT"><span lang="he">‎<a name="005">5</a> ‏כְּק֣וֹל מַרְכָּב֗וֹת עַל־רָאשֵׁ֤י הֶֽהָרִים֙ יְרַקֵּד֔וּן כְּקוֹל֙ לַ֣הַב אֵ֔שׁ אֹכְלָ֖ה קָ֑שׁ כְּעַ֣ם עָצ֔וּם עֱר֖וּךְ מִלְחָמָֽה׃ </span></p>
 <p align="RIGHT"><span lang="he">‎<a name="006">6</a> ‏מִפָּנָ֖יו יָחִ֣ילוּ עַמִּ֑ים כָּל־פָּנִ֖ים קִבְּצ֥וּ פָארֽוּר׃ </span></p>
 <p align="RIGHT"><span lang="he">‎<a name="007">7</a> ‏כְּגִבּוֹרִ֣ים יְרֻצ֔וּן כְּאַנְשֵׁ֥י מִלְחָמָ֖ה יַעֲל֣וּ חוֹמָ֑ה וְאִ֤ישׁ בִּדְרָכָיו֙ יֵֽלֵכ֔וּן וְלֹ֥א יְעַבְּט֖וּן אֹרְחוֹתָֽם׃ </span></p>
 <p align="RIGHT"><span lang="he">‎<a name="008">8</a> ‏וְאִ֤ישׁ אָחִיו֙ לֹ֣א יִדְחָק֔וּן גֶּ֥בֶר בִּמְסִלָּת֖וֹ יֵֽלֵכ֑וּן וּבְעַ֥ד הַשֶּׁ֛לַח יִפֹּ֖לוּ לֹ֥א יִבְצָֽעוּ׃ </span></p>
 <p align="RIGHT"><span lang="he">‎<a name="009">9</a> ‏בָּעִ֣יר יָשֹׁ֗קּוּ בַּֽחוֹמָה֙ יְרֻצ֔וּן בַּבָּתִּ֖ים יַעֲל֑וּ בְּעַ֧ד הַחַלּוֹנִ֛ים יָבֹ֖אוּ כַּגַּנָּֽב׃ </span></p>
 <p align="RIGHT"><span lang="he">‎<a name="010">10</a> ‏לְפָנָיו֙ רָ֣גְזָה אֶ֔רֶץ רָעֲשׁ֖וּ שָׁמָ֑יִם שֶׁ֤מֶשׁ וְיָרֵ֙חַ֙ קָדָ֔רוּ וְכוֹכָבִ֖ים אָסְפ֥וּ נָגְהָֽם׃ </span></p>
 <p align="RIGHT"><span lang="he">‎<a name="011">11</a> ‏וַֽיהוָ֗ה נָתַ֤ן קוֹלוֹ֙ לִפְנֵ֣י חֵיל֔וֹ כִּ֣י רַ֤ב מְאֹד֙ מַחֲנֵ֔הוּ כִּ֥י עָצ֖וּם עֹשֵׂ֣ה דְבָר֑וֹ כִּֽי־גָד֧וֹל יוֹם־יְהוָ֛ה וְנוֹרָ֥א מְאֹ֖ד וּמִ֥י יְכִילֶֽנּוּ׃ </span></p>
 <p align="RIGHT"><span lang="he">‎<a name="012">12</a> ‏וְגַם־עַתָּה֙ נְאֻם־יְהוָ֔ה שֻׁ֥בוּ עָדַ֖י בְּכָל־לְבַבְכֶ֑ם וּבְצ֥וֹם וּבְבְכִ֖י וּבְמִסְפֵּֽד׃ </span></p>
 <p align="RIGHT"><span lang="he">‎<a name="013">13</a> ‏וְקִרְע֤וּ לְבַבְכֶם֙ וְאַל־בִּגְדֵיכֶ֔ם וְשׁ֖וּבוּ אֶל־יְהוָ֣ה אֱלֹֽהֵיכֶ֑ם כִּֽי־חַנּ֤וּן וְרַחוּם֙ ה֔וּא אֶ֤רֶךְ אַפַּ֙יִם֙ וְרַב־חֶ֔סֶד וְנִחָ֖ם עַל־הָרָעָֽה׃ </span></p>
 <p align="RIGHT"><span lang="he">‎<a name="014">14</a> ‏מִ֥י יוֹדֵ֖עַ יָשׁ֣וּב וְנִחָ֑ם וְהִשְׁאִ֤יר אַֽחֲרָיו֙ בְּרָכָ֔ה מִנְחָ֣ה וָנֶ֔סֶךְ לַיהוָ֖ה אֱלֹהֵיכֶֽם׃ פ</span></p>
 <p align="RIGHT"><span lang="he">‎<a name="015">15</a> ‏תִּקְע֥וּ שׁוֹפָ֖ר בְּצִיּ֑וֹן קַדְּשׁוּ־צ֖וֹם קִרְא֥וּ עֲצָרָֽה׃ </span></p>
 <p align="RIGHT"><span lang="he">‎<a name="016">16</a> ‏אִסְפוּ־עָ֞ם קַדְּשׁ֤וּ קָהָל֙ קִבְצ֣וּ זְקֵנִ֔ים אִסְפוּ֙ עֽוֹלָלִ֔ים וְיֹנְקֵ֖י שָׁדָ֑יִם יֵצֵ֤א חָתָן֙ מֵֽחֶדְר֔וֹ וְכַלָּ֖ה מֵחֻפָּתָֽהּ׃ </span></p>
 <p align="RIGHT"><span lang="he">‎<a name="017">17</a> ‏בֵּ֤ין הָאוּלָם֙ וְלַמִּזְבֵּ֔חַ יִבְכּוּ֙ הַכֹּ֣הֲנִ֔ים מְשָׁרְתֵ֖י יְהוָ֑ה וְֽיֹאמְר֞וּ ח֧וּסָה יְהוָ֣ה עַל־עַמֶּ֗ךָ וְאַל־תִּתֵּ֨ן נַחֲלָתְךָ֤ לְחֶרְפָּה֙ לִמְשָׁל־בָּ֣ם גּוֹיִ֔ם לָ֚מָּה יֹאמְר֣וּ בָֽעַמִּ֔ים אַיֵּ֖ה אֱלֹהֵיהֶֽם׃ </span></p>
 <p align="RIGHT"><span lang="he">‎<a name="018">18</a> ‏וַיְקַנֵּ֥א יְהוָ֖ה לְאַרְצ֑וֹ וַיַּחְמֹ֖ל עַל־עַמּֽוֹ׃ </span></p>
 <p align="RIGHT"><span lang="he">‎<a name="019">19</a> ‏וַיַּ֨עַן יְהוָ֜ה וַיֹּ֣אמֶר לְעַמּ֗וֹ הִנְנִ֨י שֹׁלֵ֤חַ לָכֶם֙ אֶת־הַדָּגָן֙ וְהַתִּיר֣וֹשׁ וְהַיִּצְהָ֔ר וּשְׂבַעְתֶּ֖ם אֹת֑וֹ וְלֹא־אֶתֵּ֨ן אֶתְכֶ֥ם ע֛וֹד חֶרְפָּ֖ה בַּגּוֹיִֽם׃ </span></p>
 <p align="RIGHT"><span lang="he">‎<a name="020">20</a> ‏וְֽאֶת־הַצְּפוֹנִ֞י אַרְחִ֣יק מֵעֲלֵיכֶ֗ם וְהִדַּחְתִּיו֮ אֶל־אֶ֣רֶץ צִיָּ֣ה וּשְׁמָמָה֒ אֶת־פָּנָ֗יו אֶל־הַיָּם֙ הַקַּדְמֹנִ֔י וְסֹפ֖וֹ אֶל־הַיָּ֣ם הָאַֽחֲר֑וֹן וְעָלָ֣ה בָאְשׁ֗וֹ וְתַ֙עַל֙ צַחֲנָת֔וֹ כִּ֥י הִגְדִּ֖יל לַעֲשֽׂוֹת׃ </span></p>
 <p align="RIGHT"><span lang="he">‎<a name="021">21</a> ‏אַל־תִּֽירְאִ֖י אֲדָמָ֑ה גִּ֣ילִי וּשְׂמָ֔חִי כִּֽי־הִגְדִּ֥יל יְהוָ֖ה לַעֲשֽׂוֹת׃ </span></p>
 <p align="RIGHT"><span lang="he">‎<a name="022">22</a> ‏אַל־תִּֽירְאוּ֙ בַּהֲמ֣וֹת שָׂדַ֔י כִּ֥י דָשְׁא֖וּ נְא֣וֹת מִדְבָּ֑ר כִּֽי־עֵץ֙ נָשָׂ֣א פִרְי֔וֹ תְּאֵנָ֥ה וָגֶ֖פֶן נָתְנ֥וּ חֵילָֽם׃ </span></p>
 <p align="RIGHT"><span lang="he">‎<a name="023">23</a> ‏וּבְנֵ֣י צִיּ֗וֹן גִּ֤ילוּ וְשִׂמְחוּ֙ בַּיהוָ֣ה אֱלֹֽהֵיכֶ֔ם כִּֽי־נָתַ֥ן לָכֶ֛ם אֶת־הַמּוֹרֶ֖ה לִצְדָקָ֑ה וַיּ֣וֹרֶד לָכֶ֗ם גֶּ֛שֶׁם מוֹרֶ֥ה וּמַלְק֖וֹשׁ בָּרִאשֽׁוֹן׃ </span></p>
 <p align="RIGHT"><span lang="he">‎<a name="024">24</a> ‏וּמָלְא֥וּ הַגֳּרָנ֖וֹת בָּ֑ר וְהֵשִׁ֥יקוּ הַיְקָבִ֖ים תִּיר֥וֹשׁ וְיִצְהָֽר׃ </span></p>
 <p align="RIGHT"><span lang="he">‎<a name="025">25</a> ‏וְשִׁלַּמְתִּ֤י לָכֶם֙ אֶת־הַשָּׁנִ֔ים אֲשֶׁר֙ אָכַ֣ל הָֽאַרְבֶּ֔ה הַיֶּ֖לֶק וְהֶחָסִ֣יל וְהַגָּזָ֑ם חֵילִי֙ הַגָּד֔וֹל אֲשֶׁ֥ר שִׁלַּ֖חְתִּי בָּכֶֽם׃ </span></p>
 <p align="RIGHT"><span lang="he">‎<a name="026">26</a> ‏וַאֲכַלְתֶּ֤ם אָכוֹל֙ וְשָׂב֔וֹעַ וְהִלַּלְתֶּ֗ם אֶת־שֵׁ֤ם יְהוָה֙ אֱלֹ֣הֵיכֶ֔ם אֲשֶׁר־עָשָׂ֥ה עִמָּכֶ֖ם לְהַפְלִ֑יא וְלֹא־יֵבֹ֥שׁוּ עַמִּ֖י לְעוֹלָֽם׃ </span></p>
 <p align="RIGHT"><span lang="he">‎<a name="027">27</a> ‏וִידַעְתֶּ֗ם כִּ֣י בְקֶ֤רֶב יִשְׂרָאֵל֙ אָ֔נִי וַאֲנִ֛י יְהוָ֥ה אֱלֹהֵיכֶ֖ם וְאֵ֣ין ע֑וֹד וְלֹא־יֵבֹ֥שׁוּ עַמִּ֖י לְעוֹלָֽם׃ ס</span></p>
 </td>
 <td width="50%">
 <p>1 tiqə‘û šwōfār bəṣîywōn wəhārî‘û bəhar qāḏəšî yirəgəzû kōl yōšəḇê hā’āreṣ kî-ḇā’ ywōm-yəhwâ kî qārwōḇ: </p>
 <p>2 ywōm ḥōšeḵə wa’ăfēlâ ywōm ‘ānān w<sup>a</sup>‘ărāfel kəš<sup>a</sup>ḥar pāruś ‘al-hehārîm ‘am raḇ wə‘āṣûm kāmōhû lō’ nihəyâ min-hā‘wōlām wə’<sup>a</sup>ḥărāyw lō’ ywōsēf ‘aḏ-šənê dwōr wāḏwōr: </p>
 <p>3 ləfānāyw ’āḵəlâ ’ēš wə’<sup>a</sup>ḥărāyw təlahēṭ lehāḇâ kəḡan-‘ēḏen hā’āreṣ ləfānāyw wə’<sup>a</sup>ḥărāyw miḏəbar šəmāmâ wəḡam-pəlêṭâ lō’-hāyəṯâ llwō: </p>
 <p>4 kəmarə’ēh sûsîm marə’ēhû ûḵəfārāšîm kēn yərûṣûn: </p>
 <p>5 kəqwōl marəkāḇwōṯ ‘al-rā’šê hehārîm yəraqqēḏûn kəqwōl lahaḇ ’ēš ’ōḵəlâ qāš kə‘am ‘āṣûm ‘ĕrûḵə miləḥāmâ: </p>
 <p>6 mipānāyw yāḥîlû ‘ammîm kāl-pānîm qibəṣû fā’rûr: </p>
 <p>7 kəḡibwōrîm yəruṣûn kə’anəšê miləḥāmâ y<sup>a</sup>‘ălû ḥwōmâ wə’îš biḏərāḵāyw yēlēḵûn wəlō’ yə‘abəṭûn ’ōrəḥwōṯām: </p>
 <p>8 wə’îš ’āḥîw lō’ yiḏəḥāqûn geḇer biməsillāṯwō yēlēḵûn ûḇə‘aḏ haššel<sup>a</sup>ḥ yipōlû lō’ yiḇəṣā‘û: </p>
 <p>9 bā‘îr yāšōqqû b<sup>a</sup>ḥwōmâ yəruṣûn babātîm y<sup>a</sup>‘ălû bə‘aḏ h<sup>a</sup>ḥallwōnîm yāḇō’û kagannāḇ: </p>
 <p>10 ləfānāyw rāḡəzâ ’ereṣ rā‘ăšû šāmāyim šemeš wəyārēḥa qāḏārû wəḵwōḵāḇîm ’āsəfû nāḡəhām: </p>
 <p>11 wayhwâ nāṯan qwōlwō lifənê ḥêlwō kî raḇ mə’ōḏ m<sup>a</sup>ḥănēhû kî ‘āṣûm ‘ōśēh ḏəḇārwō kî-ḡāḏwōl ywōm-yəhwâ wənwōrā’ mə’ōḏ ûmî yəḵîlennû: </p>
 <p>12 wəḡam-‘atâ nə’um-yəhwâ šuḇû ‘āḏay bəḵāl-ləḇaḇəḵem ûḇəṣwōm ûḇəḇəḵî ûḇəmisəpēḏ: </p>
 <p>13 wəqirə‘û ləḇaḇəḵem wə’al-biḡəḏêḵem wəšûḇû ’el-yəhwâ ’ĕlōhêḵem kî-ḥannûn wər<sup>a</sup>ḥûm hû’ ’ereḵə ’apayim wəraḇ-ḥeseḏ wəniḥām ‘al-hārā‘â: </p>
 <p>14 mî ywōḏē‘a yāšûḇ wəniḥām wəhišə’îr ’<sup>a</sup>ḥărāyw bərāḵâ minəḥâ wāneseḵə layhwâ ’ĕlōhêḵem: f</p>
 <p>15 tiqə‘û šwōfār bəṣîywōn qadəšû-ṣwōm qirə’û ‘ăṣārâ: </p>
 <p>16 ’isəfû-‘ām qadəšû qâāl qiḇəṣû zəqēnîm ’isəfû ‘wōlālîm wəyōnəqê šāḏāyim yēṣē’ ḥāṯān mēḥeḏərwō wəḵallâ mēḥupāṯāh: </p>
 <p>17 bên hā’ûlām wəlammizəbēḥa yiḇəkû hakōhănîm məšārəṯê yəhwâ wəyō’mərû ḥûsâ yəhwâ ‘al-‘ammeḵā wə’al-titēn n<sup>a</sup>ḥălāṯəḵā ləḥerəpâ liməšāl-bām gwōyim lāmmâ yō’mərû ḇā‘ammîm ’ayyēh ’ĕlōhêhem: </p>
 <p>18 wayəqannē’ yəhwâ lə’arəṣwō wayy<sup>a</sup>ḥəmōl ‘al-‘ammwō: </p>
 <p>19 wayy<sup>a</sup>‘an yəhwâ wayyō’mer lə‘ammwō hinənî šōlēḥa lāḵem ’eṯ-hadāḡān wəhatîrwōš wəhayyiṣəhār ûśəḇ<sup>a</sup>‘ətem ’ōṯwō wəlō’-’etēn ’eṯəḵem ‘wōḏ ḥerəpâ bagwōyim: </p>
 <p>20 wə’eṯ-haṣṣəfwōnî ’arəḥîq mē‘ălêḵem wəhid<sup>a</sup>ḥətîw ’el-’ereṣ ṣîyâ ûšəmāmâ ’eṯ-pānāyw ’el-hayyām haqqaḏəmōnî wəsōfwō ’el-hayyām hā’<sup>a</sup>ḥărwōn wə‘ālâ ḇā’əšwō wəṯ<sup>a</sup>‘al ṣ<sup>a</sup>ḥănāṯwō kî hiḡədîl l<sup>a</sup>‘ăśwōṯ: </p>
 <p>21 ’al-tîrə’î ’ăḏāmâ gîlî ûśəmāḥî kî-hiḡədîl yəhwâ l<sup>a</sup>‘ăśwōṯ: </p>
 <p>22 ’al-tîrə’û bahămwōṯ śāḏay kî ḏāšə’û nə’wōṯ miḏəbār kî-‘ēṣ nāśā’ firəywō tə’ēnâ wāḡefen nāṯənû ḥêlām: </p>
 <p>23 ûḇənê ṣîywōn gîlû wəśiməḥû bayhwâ ’ĕlōhêḵem kî-nāṯan lāḵem ’eṯ-hammwōreh liṣəḏāqâ wayywōreḏ lāḵem gešem mwōreh ûmaləqwōš bāri’šwōn: </p>
 <p>24 ûmālə’û hagŏrānwōṯ bār wəhēšîqû hayəqāḇîm tîrwōš wəyiṣəhār: </p>
 <p>25 wəšillamətî lāḵem ’eṯ-haššānîm ’ăšer ’āḵal hā’arəbeh hayyeleq wəheḥāsîl wəhagāzām ḥêlî hagāḏwōl ’ăšer šill<sup>a</sup>ḥətî bāḵem: </p>
 <p>26 wa’ăḵalətem ’āḵwōl wəśāḇwō‘a wəhillalətem ’eṯ-šēm yəhwâ ’ĕlōhêḵem ’ăšer-‘āśâ ‘immāḵem ləhafəlî’ wəlō’-yēḇōšû ‘ammî lə‘wōlām: </p>
 <p>27 wîḏ<sup>a</sup>‘ətem kî ḇəqereḇ yiśərā’ēl ’ānî wa’ănî yəhwâ ’ĕlōhêḵem wə’ên ‘wōḏ wəlō’-yēḇōšû ‘ammî lə‘wōlām: s</p>
 </td>
 </tr></table>
 <p></p><hr>
 <center>
 <a href="joe003.htm">Next: Joel (Yoel) Chapter 3</a></center>
 </body>