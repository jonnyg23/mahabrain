<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo035.htm">Polyglot</a> 
 <a href="../kjv/exo035.htm">KJV</a> 
 <a href="../sep/exo035.htm">Sep</a> 
 <a href="../vul/exo035.htm">Vul</a> 
 
 <br>
 <br><a href="exo.htm">Exodus (Shemot) Index</a><br>
  
 <a href="exo034.htm">Previous</a> 
 <a href="exo036.htm">Next</a> 
 </center>
 <hr>
 
 <h3 align="CENTER">Tanach (Hebrew): Exodus (Shemot) Chapter 35</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיַּקְהֵ֣ל מֹשֶׁ֗ה אֶֽת־כָּל־עֲדַ֛ת בְּנֵ֥י יִשְׂרָאֵ֖ל וַיֹּ֣אמֶר אֲלֵהֶ֑ם אֵ֚לֶּה הַדְּבָרִ֔ים אֲשֶׁר־צִוָּ֥ה יְהוָ֖ה לַעֲשֹׂ֥ת אֹתָֽם׃ </span></p>
 <p align="RIGHT"><span lang="he">‎<a name="002">2</a> ‏שֵׁ֣שֶׁת יָמִים֮ תֵּעָשֶׂ֣ה מְלָאכָה֒ וּבַיּ֣וֹם הַשְּׁבִיעִ֗י יִהְיֶ֨ה לָכֶ֥ם קֹ֛דֶשׁ שַׁבַּ֥ת שַׁבָּת֖וֹן לַיהוָ֑ה כָּל־הָעֹשֶׂ֥ה ב֛וֹ מְלָאכָ֖ה יוּמָֽת׃ </span></p>
 <p align="RIGHT"><span lang="he">‎<a name="003">3</a> ‏לֹא־תְבַעֲר֣וּ אֵ֔שׁ בְּכֹ֖ל מֹשְׁבֹֽתֵיכֶ֑ם בְּי֖וֹם הַשַּׁבָּֽת׃ פ</span></p>
 <p align="RIGHT"><span lang="he">‎<a name="004">4</a> ‏וַיֹּ֣אמֶר מֹשֶׁ֔ה אֶל־כָּל־עֲדַ֥ת בְּנֵֽי־יִשְׂרָאֵ֖ל לֵאמֹ֑ר זֶ֣ה הַדָּבָ֔ר אֲשֶׁר־צִוָּ֥ה יְהוָ֖ה לֵאמֹֽר׃ </span></p>
 <p align="RIGHT"><span lang="he">‎<a name="005">5</a> ‏קְח֨וּ מֵֽאִתְּכֶ֤ם תְּרוּמָה֙ לַֽיהוָ֔ה כֹּ֚ל נְדִ֣יב לִבּ֔וֹ יְבִיאֶ֕הָ אֵ֖ת תְּרוּמַ֣ת יְהוָ֑ה זָהָ֥ב וָכֶ֖סֶף וּנְחֹֽשֶׁת׃ </span></p>
 <p align="RIGHT"><span lang="he">‎<a name="006">6</a> ‏וּתְכֵ֧לֶת וְאַרְגָּמָ֛ן וְתוֹלַ֥עַת שָׁנִ֖י וְשֵׁ֥שׁ וְעִזִּֽים׃ </span></p>
 <p align="RIGHT"><span lang="he">‎<a name="007">7</a> ‏וְעֹרֹ֨ת אֵילִ֧ם מְאָדָּמִ֛ים וְעֹרֹ֥ת תְּחָשִׁ֖ים וַעֲצֵ֥י שִׂטִּֽים׃<font color="red"><sup>1</sup></font> </span></p>
 <p align="RIGHT"><span lang="he">‎<a name="008">8</a> ‏וְשֶׁ֖מֶן לַמָּא֑וֹר וּבְשָׂמִים֙ לְשֶׁ֣מֶן הַמִּשְׁחָ֔ה וְלִקְטֹ֖רֶת הַסַּמִּֽים׃ </span></p>
 <p align="RIGHT"><span lang="he">‎<a name="009">9</a> ‏וְאַ֨בְנֵי־שֹׁ֔הַם וְאַבְנֵ֖י מִלֻּאִ֑ים לָאֵפ֖וֹד וְלַחֹֽשֶׁן׃ </span></p>
 <p align="RIGHT"><span lang="he">‎<a name="010">10</a> ‏וְכָל־חֲכַם־לֵ֖ב בָּכֶ֑ם יָבֹ֣אוּ וְיַעֲשׂ֔וּ אֵ֛ת כָּל־אֲשֶׁ֥ר צִוָּ֖ה יְהוָֽה׃ </span></p>
 <p align="RIGHT"><span lang="he">‎<a name="011">11</a> ‏אֶת־הַ֨מִּשְׁכָּ֔ן אֶֽת־אָהֳל֖וֹ וְאֶת־מִכְסֵ֑הוּ אֶת־קְרָסָיו֙ וְאֶת־קְרָשָׁ֔יו אֶת־בְּרִיחָ֕ו<font color="red"><sup>q</sup></font> אֶת־עַמֻּדָ֖יו וְאֶת־אֲדָנָֽיו׃ </span></p>
 <p align="RIGHT"><span lang="he">‎<a name="012">12</a> ‏אֶת־הָאָרֹ֥ן וְאֶת־בַּדָּ֖יו אֶת־הַכַּפֹּ֑רֶת וְאֵ֖ת פָּרֹ֥כֶת הַמָּסָֽךְ׃ </span></p>
 <p align="RIGHT"><span lang="he">‎<a name="013">13</a> ‏אֶת־הַשֻּׁלְחָ֥ן וְאֶת־בַּדָּ֖יו וְאֶת־כָּל־כֵּלָ֑יו וְאֵ֖ת לֶ֥חֶם הַפָּנִֽים׃ </span></p>
 <p align="RIGHT"><span lang="he">‎<a name="014">14</a> ‏וְאֶת־מְנֹרַ֧ת הַמָּא֛וֹר וְאֶת־כֵּלֶ֖יהָ וְאֶת־נֵרֹתֶ֑יהָ וְאֵ֖ת שֶׁ֥מֶן הַמָּאֽוֹר׃ </span></p>
 <p align="RIGHT"><span lang="he">‎<a name="015">15</a> ‏וְאֶת־מִזְבַּ֤ח הַקְּטֹ֙רֶת֙ וְאֶת־בַּדָּ֔יו וְאֵת֙ שֶׁ֣מֶן הַמִּשְׁחָ֔ה וְאֵ֖ת קְטֹ֣רֶת הַסַּמִּ֑ים וְאֶת־מָסַ֥ךְ הַפֶּ֖תַח לְפֶ֥תַח הַמִּשְׁכָּֽן׃ </span></p>
 <p align="RIGHT"><span lang="he">‎<a name="016">16</a> ‏אֵ֣ת׀ מִזְבַּ֣ח הָעֹלָ֗ה וְאֶת־מִכְבַּ֤ר הַנְּחֹ֙שֶׁת֙ אֲשֶׁר־ל֔וֹ אֶת־בַּדָּ֖יו וְאֶת־כָּל־כֵּלָ֑יו אֶת־הַכִּיֹּ֖ר וְאֶת־כַּנּֽוֹ׃ </span></p>
 <p align="RIGHT"><span lang="he">‎<a name="017">17</a> ‏אֵ֚ת קַלְעֵ֣י הֶחָצֵ֔ר אֶת־עַמֻּדָ֖יו וְאֶת־אֲדָנֶ֑יהָ וְאֵ֕ת מָסַ֖ךְ שַׁ֥עַר הֶחָצֵֽר׃ </span></p>
 <p align="RIGHT"><span lang="he">‎<a name="018">18</a> ‏אֶת־יִתְדֹ֧ת הַמִּשְׁכָּ֛ן וְאֶת־יִתְדֹ֥ת הֶחָצֵ֖ר וְאֶת־מֵיתְרֵיהֶֽם׃ </span></p>
 <p align="RIGHT"><span lang="he">‎<a name="019">19</a> ‏אֶת־בִּגְדֵ֥י הַשְּׂרָ֖ד לְשָׁרֵ֣ת בַּקֹּ֑דֶשׁ אֶת־בִּגְדֵ֤י הַקֹּ֙דֶשׁ֙ לְאַהֲרֹ֣ן הַכֹּהֵ֔ן וְאֶת־בִּגְדֵ֥י בָנָ֖יו לְכַהֵֽן׃ </span></p>
 <p align="RIGHT"><span lang="he">‎<a name="020">20</a> ‏וַיֵּ֥צְא֛וּ<font color="red"><sup>3</sup></font> כָּל־עֲדַ֥ת בְּנֵֽי־יִשְׂרָאֵ֖ל מִלִּפְנֵ֥י מֹשֶֽׁה׃ </span></p>
 <p align="RIGHT"><span lang="he">‎<a name="021">21</a> ‏וַיָּבֹ֕אוּ כָּל־אִ֖ישׁ אֲשֶׁר־נְשָׂא֣וֹ לִבּ֑וֹ וְכֹ֡ל אֲשֶׁר֩ נָדְבָ֨ה רוּח֜וֹ אֹת֗וֹ הֵ֠בִיאוּ אֶת־תְּרוּמַ֨ת יְהוָ֜ה לִמְלֶ֨אכֶת אֹ֤הֶל מוֹעֵד֙ וּלְכָל־עֲבֹ֣דָת֔וֹ וּלְבִגְדֵ֖י הַקֹּֽדֶשׁ׃ </span></p>
 <p align="RIGHT"><span lang="he">‎<a name="022">22</a> ‏וַיָּבֹ֥אוּ הָאֲנָשִׁ֖ים עַל־הַנָּשִׁ֑ים כֹּ֣ל׀ נְדִ֣יב לֵ֗ב הֵ֠בִיאוּ חָ֣ח וָנֶ֜זֶם וְטַבַּ֤עַת וְכוּמָז֙ כָּל־כְּלִ֣י זָהָ֔ב וְכָל־אִ֕ישׁ אֲשֶׁ֥ר הֵנִ֛יף תְּנוּפַ֥ת זָהָ֖ב לַיהוָֽה׃ </span></p>
 <p align="RIGHT"><span lang="he">‎<a name="023">23</a> ‏וְכָל־אִ֞ישׁ אֲשֶׁר־נִמְצָ֣א אִתּ֗וֹ תְּכֵ֧לֶת וְאַרְגָּמָ֛ן וְתוֹלַ֥עַת שָׁנִ֖י וְשֵׁ֣שׁ וְעִזִּ֑ים וְעֹרֹ֨ת אֵילִ֧ם מְאָדָּמִ֛ים וְעֹרֹ֥ת תְּחָשִׁ֖ים הֵבִֽיאוּ׃ </span></p>
 <p align="RIGHT"><span lang="he">‎<a name="024">24</a> ‏כָּל־מֵרִ֗ים תְּר֤וּמַת כֶּ֙סֶף֙ וּנְחֹ֔שֶׁת הֵבִ֕יאוּ אֵ֖ת תְּרוּמַ֣ת יְהוָ֑ה וְכֹ֡ל אֲשֶׁר֩ נִמְצָ֨א אִתּ֜וֹ עֲצֵ֥י שִׁטִּ֛ים לְכָל־מְלֶ֥אכֶת הָעֲבֹדָ֖ה הֵבִֽיאוּ׃ </span></p>
 <p align="RIGHT"><span lang="he">‎<a name="025">25</a> ‏וְכָל־אִשָּׁ֥ה חַכְמַת־לֵ֖ב בְּיָדֶ֣יהָ טָו֑וּ וַיָּבִ֣יאוּ מַטְוֶ֗ה אֶֽת־הַתְּכֵ֙לֶת֙ וְאֶת־הָֽאַרְגָּמָ֔ן אֶת־תּוֹלַ֥עַת הַשָּׁנִ֖י וְאֶת־הַשֵּֽׁשׁ׃ </span></p>
 <p align="RIGHT"><span lang="he">‎<a name="026">26</a> ‏וְכָל־הַ֨נָּשִׁ֔ים אֲשֶׁ֨ר נָשָׂ֥א לִבָּ֛ן אֹתָ֖נָה בְּחָכְמָ֑ה טָו֖וּ אֶת־הָעִזִּֽים׃ </span></p>
 <p align="RIGHT"><span lang="he">‎<a name="027">27</a> ‏וְהַנְּשִׂאִ֣ם הֵבִ֔יאוּ אֵ֚ת אַבְנֵ֣י הַשֹּׁ֔הַם וְאֵ֖ת אַבְנֵ֣י הַמִּלֻּאִ֑ים לָאֵפ֖וֹד וְלַחֹֽשֶׁן׃ </span></p>
 <p align="RIGHT"><span lang="he">‎<a name="028">28</a> ‏וְאֶת־הַבֹּ֖שֶׂם וְאֶת־הַשָּׁ֑מֶן לְמָא֕וֹר וּלְשֶׁ֙מֶן֙ הַמִּשְׁחָ֔ה וְלִקְטֹ֖רֶת הַסַּמִּֽים׃ </span></p>
 <p align="RIGHT"><span lang="he">‎<a name="029">29</a> ‏כָּל־אִ֣ישׁ וְאִשָּׁ֗ה אֲשֶׁ֨ר נָדַ֣ב לִבָּם֮ אֹתָם֒ לְהָבִיא֙ לְכָל־הַמְּלָאכָ֔ה אֲשֶׁ֨ר צִוָּ֧ה יְהוָ֛ה לַעֲשׂ֖וֹת בְּיַד־מֹשֶׁ֑ה הֵבִ֧יאוּ בְנֵי־יִשְׂרָאֵ֛ל נְדָבָ֖ה לַיהוָֽה׃ פ</span></p>
 <p align="RIGHT"><span lang="he">‎<a name="030">30</a> ‏וַיֹּ֤אמֶר מֹשֶׁה֙ אֶל־בְּנֵ֣י יִשְׂרָאֵ֔ל רְא֛וּ קָרָ֥א יְהוָ֖ה בְּשֵׁ֑ם בְּצַלְאֵ֛ל בֶּן־אוּרִ֥י בֶן־ח֖וּר לְמַטֵּ֥ה יְהוּדָֽה׃ </span></p>
 <p align="RIGHT"><span lang="he">‎<a name="031">31</a> ‏וַיְמַלֵּ֥א אֹת֖וֹ ר֣וּחַ אֱלֹהִ֑ים בְּחָכְמָ֛ה בִּתְבוּנָ֥ה וּבְדַ֖עַת וּבְכָל־מְלָאכָֽה׃ </span></p>
 <p align="RIGHT"><span lang="he">‎<a name="032">32</a> ‏וְלַחְשֹׁ֖ב מַֽחַשָׁבֹ֑ת לַעֲשֹׂ֛ת בַּזָּהָ֥ב וּבַכֶּ֖סֶף וּבַנְּחֹֽשֶׁת׃ </span></p>
 <p align="RIGHT"><span lang="he">‎<a name="033">33</a> ‏וּבַחֲרֹ֥שֶׁת אֶ֛בֶן לְמַלֹּ֖את וּבַחֲרֹ֣שֶׁת עֵ֑ץ לַעֲשׂ֖וֹת בְּכָל־מְלֶ֥אכֶת מַחֲשָֽׁבֶת׃ </span></p>
 <p align="RIGHT"><span lang="he">‎<a name="034">34</a> ‏וּלְהוֹרֹ֖ת נָתַ֣ן בְּלִבּ֑וֹ ה֕וּא וְאָֽהֳלִיאָ֥ב בֶּן־אֲחִיסָמָ֖ךְ לְמַטֵּה־דָֽן׃ </span></p>
 <p align="RIGHT"><span lang="he">‎<a name="035">35</a> ‏מִלֵּ֨א אֹתָ֜ם חָכְמַת־לֵ֗ב לַעֲשׂוֹת֮ כָּל־מְלֶ֣אכֶת חָרָ֣שׁ׀ וְחֹשֵׁב֒ וְרֹקֵ֞ם בַּתְּכֵ֣לֶת וּבָֽאַרְגָּמָ֗ן בְּתוֹלַ֧עַת הַשָּׁנִ֛י וּבַשֵּׁ֖שׁ וְאֹרֵ֑ג עֹשֵׂי֙ כָּל־מְלָאכָ֔ה וְחֹשְׁבֵ֖י מַחֲשָׁבֹֽת׃ </span></p>
 </td>
 <td width="50%">
 <p>1 wayyaqəhēl mōšeh ’eṯ-kāl-‘ăḏaṯ bənê yiśərā’ēl wayyō’mer ’ălēhem ’ēlleh hadəḇārîm ’ăšer-ṣiûâ yəhwâ l<sup>a</sup>‘ăśōṯ ’ōṯām: </p>
 <p>2 šēšeṯ yāmîm tē‘āśeh məlā’ḵâ ûḇayywōm haššəḇî‘î yihəyeh lāḵem qōḏeš šabaṯ šabāṯwōn layhwâ kāl-hā‘ōśeh ḇwō məlā’ḵâ yûmāṯ: </p>
 <p>3 lō’-ṯəḇ<sup>a</sup>‘ărû ’ēš bəḵōl mōšəḇōṯêḵem bəywōm haššabāṯ: f</p>
 <p>4 wayyō’mer mōšeh ’el-kāl-‘ăḏaṯ bənê-yiśərā’ēl lē’mōr zeh hadāḇār ’ăšer-ṣiûâ yəhwâ lē’mōr: </p>
 <p>5 qəḥû mē’itəḵem tərûmâ layhwâ kōl nəḏîḇ libwō yəḇî’ehā ’ēṯ tərûmaṯ yəhwâ zâāḇ wāḵesef ûnəḥōšeṯ: </p>
 <p>6 ûṯəḵēleṯ wə’arəgāmān wəṯwōl<sup>a</sup>‘aṯ šānî wəšēš wə‘izzîm: </p>
 <p>7 wə‘ōrōṯ ’êlim mə’ādāmîm wə‘ōrōṯ təḥāšîm w<sup>a</sup>‘ăṣê śiṭṭîm:<font color="red"><sup>1</sup></font> </p>
 <p>8 wəšemen lammā’wōr ûḇəśāmîm ləšemen hammišəḥâ wəliqəṭōreṯ hassammîm: </p>
 <p>9 wə’aḇənê-šōham wə’aḇənê millu’îm lā’ēfwōḏ wəl<sup>a</sup>ḥōšen: </p>
 <p>10 wəḵāl-ḥăḵam-lēḇ bāḵem yāḇō’û wəy<sup>a</sup>‘ăśû ’ēṯ kāl-’ăšer ṣiûâ yəhwâ: </p>
 <p>11 ’eṯ-hammišəkān ’eṯ-’âŏlwō wə’eṯ-miḵəsēhû ’eṯ-qərāsāyw wə’eṯ-qərāšāyw ’eṯ-bərîḥāw<font color="red"><sup>q</sup></font> ’eṯ-‘ammuḏāyw wə’eṯ-’ăḏānāyw: </p>
 <p>12 ’eṯ-hā’ārōn wə’eṯ-badāyw ’eṯ-hakapōreṯ wə’ēṯ pārōḵeṯ hammāsāḵə: </p>
 <p>13 ’eṯ-haššuləḥān wə’eṯ-badāyw wə’eṯ-kāl-kēlāyw wə’ēṯ leḥem hapānîm: </p>
 <p>14 wə’eṯ-mənōraṯ hammā’wōr wə’eṯ-kēleyhā wə’eṯ-nērōṯeyhā wə’ēṯ šemen hammā’wōr: </p>
 <p>15 wə’eṯ-mizəb<sup>a</sup>ḥ haqqəṭōreṯ wə’eṯ-badāyw wə’ēṯ šemen hammišəḥâ wə’ēṯ qəṭōreṯ hassammîm wə’eṯ-māsaḵə hapeṯ<sup>a</sup>ḥ ləfeṯ<sup>a</sup>ḥ hammišəkān: </p>
 <p>16 ’ēṯ| mizəb<sup>a</sup>ḥ hā‘ōlâ wə’eṯ-miḵəbar hannəḥōšeṯ ’ăšer-lwō ’eṯ-badāyw wə’eṯ-kāl-kēlāyw ’eṯ-hakîyōr wə’eṯ-kannwō: </p>
 <p>17 ’ēṯ qalə‘ê heḥāṣēr ’eṯ-‘ammuḏāyw wə’eṯ-’ăḏāneyhā wə’ēṯ māsaḵə š<sup>a</sup>‘ar heḥāṣēr: </p>
 <p>18 ’eṯ-yiṯəḏōṯ hammišəkān wə’eṯ-yiṯəḏōṯ heḥāṣēr wə’eṯ-mêṯərêhem: </p>
 <p>19 ’eṯ-biḡəḏê haśśərāḏ ləšārēṯ baqqōḏeš ’eṯ-biḡəḏê haqqōḏeš lə’ahărōn hakōhēn wə’eṯ-biḡəḏê ḇānāyw ləḵahēn: </p>
 <p>20 wayyēṣə’û<font color="red"><sup>3</sup></font> kāl-‘ăḏaṯ bənê-yiśərā’ēl millifənê mōšeh: </p>
 <p>21 wayyāḇō’û kāl-’îš ’ăšer-nəśā’wō libwō wəḵōl ’ăšer nāḏəḇâ rûḥwō ’ōṯwō hēḇî’û ’eṯ-tərûmaṯ yəhwâ liməle’ḵeṯ ’ōhel mwō‘ēḏ ûləḵāl-‘ăḇōḏāṯwō ûləḇiḡəḏê haqqōḏeš: </p>
 <p>22 wayyāḇō’û hā’ănāšîm ‘al-hannāšîm kōl| nəḏîḇ lēḇ hēḇî’û ḥāḥ wānezem wəṭab<sup>a</sup>‘aṯ wəḵûmāz kāl-kəlî zâāḇ wəḵāl-’îš ’ăšer hēnîf tənûfaṯ zâāḇ layhwâ: </p>
 <p>23 wəḵāl-’îš ’ăšer-niməṣā’ ’itwō təḵēleṯ wə’arəgāmān wəṯwōl<sup>a</sup>‘aṯ šānî wəšēš wə‘izzîm wə‘ōrōṯ ’êlim mə’ādāmîm wə‘ōrōṯ təḥāšîm hēḇî’û: </p>
 <p>24 kāl-mērîm tərûmaṯ kesef ûnəḥōšeṯ hēḇî’û ’ēṯ tərûmaṯ yəhwâ wəḵōl ’ăšer niməṣā’ ’itwō ‘ăṣê šiṭṭîm ləḵāl-məle’ḵeṯ hā‘ăḇōḏâ hēḇî’û: </p>
 <p>25 wəḵāl-’iššâ ḥaḵəmaṯ-lēḇ bəyāḏeyhā ṭāwû wayyāḇî’û maṭəweh ’eṯ-hatəḵēleṯ wə’eṯ-hā’arəgāmān ’eṯ-twōl<sup>a</sup>‘aṯ haššānî wə’eṯ-haššēš: </p>
 <p>26 wəḵāl-hannāšîm ’ăšer nāśā’ libān ’ōṯānâ bəḥāḵəmâ ṭāwû ’eṯ-hā‘izzîm: </p>
 <p>27 wəhannəśi’im hēḇî’û ’ēṯ ’aḇənê haššōham wə’ēṯ ’aḇənê hammillu’îm lā’ēfwōḏ wəl<sup>a</sup>ḥōšen: </p>
 <p>28 wə’eṯ-habōśem wə’eṯ-haššāmen ləmā’wōr ûləšemen hammišəḥâ wəliqəṭōreṯ hassammîm: </p>
 <p>29 kāl-’îš wə’iššâ ’ăšer nāḏaḇ libām ’ōṯām ləhāḇî’ ləḵāl-hamməlā’ḵâ ’ăšer ṣiûâ yəhwâ l<sup>a</sup>‘ăśwōṯ bəyaḏ-mōšeh hēḇî’û ḇənê-yiśərā’ēl nəḏāḇâ layhwâ: f</p>
 <p>30 wayyō’mer mōšeh ’el-bənê yiśərā’ēl rə’û qārā’ yəhwâ bəšēm bəṣalə’ēl ben-’ûrî ḇen-ḥûr ləmaṭṭēh yəhûḏâ: </p>
 <p>31 wayəmallē’ ’ōṯwō rûḥa ’ĕlōhîm bəḥāḵəmâ biṯəḇûnâ ûḇəḏ<sup>a</sup>‘aṯ ûḇəḵāl-məlā’ḵâ: </p>
 <p>32 wəl<sup>a</sup>ḥəšōḇ m<sup>a</sup>ḥašāḇōṯ l<sup>a</sup>‘ăśōṯ bazzâāḇ ûḇakesef ûḇannəḥōšeṯ: </p>
 <p>33 ûḇ<sup>a</sup>ḥărōšeṯ ’eḇen ləmallō’ṯ ûḇ<sup>a</sup>ḥărōšeṯ ‘ēṣ l<sup>a</sup>‘ăśwōṯ bəḵāl-məle’ḵeṯ m<sup>a</sup>ḥăšāḇeṯ: </p>
 <p>34 ûləhwōrōṯ nāṯan bəlibwō hû’ wə’âŏlî’āḇ ben-’ăḥîsāmāḵə ləmaṭṭēh-ḏān: </p>
 <p>35 millē’ ’ōṯām ḥāḵəmaṯ-lēḇ l<sup>a</sup>‘ăśwōṯ kāl-məle’ḵeṯ ḥārāš| wəḥōšēḇ wərōqēm batəḵēleṯ ûḇā’arəgāmān bəṯwōl<sup>a</sup>‘aṯ haššānî ûḇaššēš wə’ōrēḡ ‘ōśê kāl-məlā’ḵâ wəḥōšəḇê m<sup>a</sup>ḥăšāḇōṯ: </p>
 </td>
 </tr></table>
 <p></p><hr>
 <center>
 <a href="exo036.htm">Next: Exodus (Shemot) Chapter 36</a></center>
 </body>