<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdg005.htm">Polyglot</a> 
 <a href="../kjv/jdg005.htm">KJV</a> 
 <a href="../sep/jdb005.htm">Sep:JdB</a> 
 <a href="../sep/jda005.htm">Sep:JdA</a> 
 <a href="../vul/jdg005.htm">Vul</a> 
 
 <br>
 <br><a href="jdg.htm">Judges (Shoftim) Index</a><br>
  
 <a href="jdg004.htm">Previous</a> 
 <a href="jdg006.htm">Next</a> 
 </center>
 <hr>
 
 <h3 align="CENTER">Tanach (Hebrew): Judges (Shoftim) Chapter 5</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַתָּ֣שַׁר דְּבוֹרָ֔ה וּבָרָ֖ק בֶּן־אֲבִינֹ֑עַם בַּיּ֥וֹם הַה֖וּא לֵאמֹֽר׃ </span></p>
 <p align="RIGHT"><span lang="he">‎<a name="002">2</a> ‏בִּפְרֹ֤עַ פְּרָעוֹת֙ בְּיִשְׂרָאֵ֔ל בְּהִתְנַדֵּ֖ב עָ֑ם בָּרֲכ֖וּ יְהוָֽה׃ </span></p>
 <p align="RIGHT"><span lang="he">‎<a name="003">3</a> ‏שִׁמְע֣וּ מְלָכִ֔ים הַאֲזִ֖ינוּ רֹֽזְנִ֑ים אָֽנֹכִ֗י לַֽיהוָה֙ אָנֹכִ֣י אָשִׁ֔ירָה אֲזַמֵּ֕ר לַֽיהוָ֖ה אֱלֹהֵ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="004">4</a> ‏יְהוָ֗ה בְּצֵאתְךָ֤ מִשֵּׂעִיר֙ בְּצַעְדְּךָ֙ מִשְּׂדֵ֣ה אֱד֔וֹם אֶ֣רֶץ רָעָ֔שָׁה גַּם־שָׁמַ֖יִם נָטָ֑פוּ גַּם־עָבִ֖ים נָ֥טְפוּ מָֽיִם׃ </span></p>
 <p align="RIGHT"><span lang="he">‎<a name="005">5</a> ‏הָרִ֥ים נָזְל֖וּ מִפְּנֵ֣י יְהוָ֑ה זֶ֣ה סִינַ֔י מִפְּנֵ֕י יְהוָ֖ה אֱלֹהֵ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="006">6</a> ‏בִּימֵ֞י שַׁמְגַּ֤ר בֶּן־עֲנָת֙ בִּימֵ֣י יָעֵ֔ל חָדְל֖וּ אֳרָח֑וֹת וְהֹלְכֵ֣י נְתִיב֔וֹת יֵלְכ֕וּ אֳרָח֖וֹת עֲקַלְקַלּֽוֹת׃ </span></p>
 <p align="RIGHT"><span lang="he">‎<a name="007">7</a> ‏חָדְל֧וּ פְרָז֛וֹן בְּיִשְׂרָאֵ֖ל חָדֵ֑לּוּ עַ֤ד שַׁקַּ֙מְתִּי֙ דְּבוֹרָ֔ה שַׁקַּ֥מְתִּי אֵ֖ם בְּיִשְׂרָאֵֽל׃ </span></p>
 <p align="RIGHT"><span lang="he">‎<a name="008">8</a> ‏יִבְחַר֙ אֱלֹהִ֣ים חֲדָשִׁ֔ים אָ֖ז לָחֶ֣ם שְׁעָרִ֑ים מָגֵ֤ן אִם־יֵֽרָאֶה֙ וָרֹ֔מַח בְּאַרְבָּעִ֥ים אֶ֖לֶף בְּיִשְׂרָאֵֽל׃ </span></p>
 <p align="RIGHT"><span lang="he">‎<a name="009">9</a> ‏לִבִּי֙ לְחוֹקְקֵ֣י יִשְׂרָאֵ֔ל הַמִּֽתְנַדְּבִ֖ים בָּעָ֑ם בָּרֲכ֖וּ יְהוָֽה׃ </span></p>
 <p align="RIGHT"><span lang="he">‎<a name="010">10</a> ‏רֹכְבֵי֩ אֲתֹנ֨וֹת צְחֹר֜וֹת יֹשְׁבֵ֧י עַל־מִדִּ֛ין וְהֹלְכֵ֥י עַל־דֶּ֖רֶךְ שִֽׂיחוּ׃ </span></p>
 <p align="RIGHT"><span lang="he">‎<a name="011">11</a> ‏מִקּ֣וֹל מְחַֽצְצִ֗ים בֵּ֚ין מַשְׁאַבִּ֔ים שָׁ֤ם יְתַנּוּ֙ צִדְק֣וֹת יְהוָ֔ה צִדְקֹ֥ת פִּרְזֹנ֖וֹ בְּיִשְׂרָאֵ֑ל אָ֛ז יָרְד֥וּ לַשְּׁעָרִ֖ים עַם־יְהוָֽה׃ </span></p>
 <p align="RIGHT"><span lang="he">‎<a name="012">12</a> ‏עוּרִ֤י עוּרִי֙ דְּבוֹרָ֔ה ע֥וּרִי ע֖וּרִי דַּבְּרִי־שִׁ֑יר ק֥וּם בָּרָ֛ק וּֽשֲׁבֵ֥ה שֶׁבְיְךָ֖ בֶּן־אֲבִינֹֽעַם׃ </span></p>
 <p align="RIGHT"><span lang="he">‎<a name="013">13</a> ‏אָ֚ז יְרַ֣ד שָׂרִ֔יד לְאַדִּירִ֖ים עָ֑ם יְהוָ֕ה יְרַד־לִ֖י בַּגִּבּוֹרִֽים׃ </span></p>
 <p align="RIGHT"><span lang="he">‎<a name="014">14</a> ‏מִנִּ֣י אֶפְרַ֗יִם שָׁרְשָׁם֙ בַּעֲמָלֵ֔ק אַחֲרֶ֥יךָ בִנְיָמִ֖ין בַּֽעֲמָמֶ֑יךָ מִנִּ֣י מָכִ֗יר יָֽרְדוּ֙ מְחֹ֣קְקִ֔ים וּמִ֨זְּבוּלֻ֔ן מֹשְׁכִ֖ים בְּשֵׁ֥בֶט סֹפֵֽר׃ </span></p>
 <p align="RIGHT"><span lang="he">‎<a name="015">15</a> ‏וְשָׂרַ֤י בְּיִשָּׂשכָר֙ עִם־דְּבֹרָ֔ה וְיִשָּׂשכָר֙ כֵּ֣ן בָּרָ֔ק בָּעֵ֖מֶק שֻׁלַּ֣ח בְּרַגְלָ֑יו בִּפְלַגּ֣וֹת רְאוּבֵ֔ן גְּדֹלִ֖ים חִקְקֵי־לֵֽב׃ </span></p>
 <p align="RIGHT"><span lang="he">‎<a name="016">16</a> ‏לָ֣מָּה יָשַׁ֗בְתָּ בֵּ֚ין הַֽמִּשְׁפְּתַ֔יִם לִשְׁמֹ֖עַ שְׁרִק֣וֹת עֲדָרִ֑ים לִפְלַגּ֣וֹת רְאוּבֵ֔ן גְּדוֹלִ֖ים חִקְרֵי־לֵֽב׃ </span></p>
 <p align="RIGHT"><span lang="he">‎<a name="017">17</a> ‏גִּלְעָ֗ד בְּעֵ֤בֶר הַיַּרְדֵּן֙ שָׁכֵ֔ן וְדָ֕ן לָ֥מָּה יָג֖וּר אֳנִיּ֑וֹת אָשֵׁ֗ר יָשַׁב֙ לְח֣וֹף יַמִּ֔ים וְעַ֥ל מִפְרָצָ֖יו יִשְׁכּֽוֹן׃ </span></p>
 <p align="RIGHT"><span lang="he">‎<a name="018">18</a> ‏זְבֻל֗וּן עַ֣ם חֵרֵ֥ף נַפְשׁ֛וֹ לָמ֖וּת וְנַפְתָּלִ֑י עַ֖ל מְרוֹמֵ֥י שָׂדֶֽה׃ </span></p>
 <p align="RIGHT"><span lang="he">‎<a name="019">19</a> ‏בָּ֤אוּ מְלָכִים֙ נִלְחָ֔מוּ אָ֤ז נִלְחֲמוּ֙ מַלְכֵ֣י כְנַ֔עַן בְּתַעְנַ֖ךְ עַל־מֵ֣י מְגִדּ֑וֹ בֶּ֥צַע כֶּ֖סֶף לֹ֥א לָקָֽחוּ׃ </span></p>
 <p align="RIGHT"><span lang="he">‎<a name="020">20</a> ‏מִן־שָׁמַ֖יִם נִלְחָ֑מוּ הַכּֽוֹכָבִים֙ מִמְּסִלּוֹתָ֔ם נִלְחֲמ֖וּ עִם־סִיסְרָֽא׃ </span></p>
 <p align="RIGHT"><span lang="he">‎<a name="021">21</a> ‏נַ֤חַל קִישׁוֹן֙ גְּרָפָ֔ם נַ֥חַל קְדוּמִ֖ים נַ֣חַל קִישׁ֑וֹן תִּדְרְכִ֥י נַפְשִׁ֖י עֹֽז׃ </span></p>
 <p align="RIGHT"><span lang="he">‎<a name="022">22</a> ‏אָ֥ז הָלְמ֖וּ עִקְּבֵי־ס֑וּס מִֽדַּהֲר֖וֹת דַּהֲר֥וֹת אַבִּירָֽיו׃ </span></p>
 <p align="RIGHT"><span lang="he">‎<a name="023">23</a> ‏א֣וֹרוּ מֵר֗וֹז אָמַר֙ מַלְאַ֣ךְ יְהוָ֔ה אֹ֥רוּ אָר֖וֹר יֹשְׁבֶ֑יהָ כִּ֤י לֹֽא־בָ֙אוּ֙ לְעֶזְרַ֣ת יְהוָ֔ה לְעֶזְרַ֥ת יְהוָ֖ה בַּגִּבּוֹרִֽים׃ </span></p>
 <p align="RIGHT"><span lang="he">‎<a name="024">24</a> ‏תְּבֹרַךְ֙ מִנָּשִׁ֔ים יָעֵ֕ל אֵ֖שֶׁת חֶ֣בֶר הַקֵּינִ֑י מִנָּשִׁ֥ים בָּאֹ֖הֶל תְּבֹרָֽךְ׃ </span></p>
 <p align="RIGHT"><span lang="he">‎<a name="025">25</a> ‏מַ֥יִם שָׁאַ֖ל חָלָ֣ב נָתָ֑נָה בְּסֵ֥פֶל אַדִּירִ֖ים הִקְרִ֥יבָה חֶמְאָֽה׃ </span></p>
 <p align="RIGHT"><span lang="he">‎<a name="026">26</a> ‏יָדָהּ֙ לַיָּתֵ֣ד תִּשְׁלַ֔חְנָה וִֽימִינָ֖הּ לְהַלְמ֣וּת עֲמֵלִ֑ים וְהָלְמָ֤ה סִֽיסְרָא֙ מָחֲקָ֣ה רֹאשׁ֔וֹ וּמָחֲצָ֥ה וְחָלְפָ֖ה רַקָּתֽוֹ׃ </span></p>
 <p align="RIGHT"><span lang="he">‎<a name="027">27</a> ‏בֵּ֣ין רַגְלֶ֔יהָ כָּרַ֥ע נָפַ֖ל שָׁכָ֑ב בֵּ֤ין רַגְלֶ֙יהָ֙ כָּרַ֣ע נָפָ֔ל בַּאֲשֶׁ֣ר כָּרַ֔ע שָׁ֖ם נָפַ֥ל שָׁדֽוּד׃ </span></p>
 <p align="RIGHT"><span lang="he">‎<a name="028">28</a> ‏בְּעַד֩ הַחַלּ֨וֹן נִשְׁקְפָ֧ה וַתְּיַבֵּ֛ב אֵ֥ם סִֽיסְרָ֖א בְּעַ֣ד הָֽאֶשְׁנָ֑ב מַדּ֗וּעַ בֹּשֵׁ֤שׁ רִכְבּוֹ֙ לָב֔וֹא מַדּ֣וּעַ אֶֽחֱר֔וּ פַּעֲמֵ֖י מַרְכְּבוֹתָֽיו׃ </span></p>
 <p align="RIGHT"><span lang="he">‎<a name="029">29</a> ‏חַכְמ֥וֹת שָׂרוֹתֶ֖יהָ תַּעֲנֶ֑ינָּה אַף־הִ֕יא תָּשִׁ֥יב אֲמָרֶ֖יהָ לָֽהּ׃ </span></p>
 <p align="RIGHT"><span lang="he">‎<a name="030">30</a> ‏הֲלֹ֨א יִמְצְא֜וּ יְחַלְּק֣וּ שָׁלָ֗ל רַ֤חַם רַחֲמָתַ֙יִם֙ לְרֹ֣אשׁ גֶּ֔בֶר שְׁלַ֤ל צְבָעִים֙ לְסִ֣יסְרָ֔א שְׁלַ֥ל צְבָעִ֖ים רִקְמָ֑ה צֶ֥בַע רִקְמָתַ֖יִם לְצַוְּארֵ֥י שָׁלָֽל׃ </span></p>
 <p align="RIGHT"><span lang="he">‎<a name="031">31</a> ‏כֵּ֠ן יֹאבְד֤וּ כָל־אוֹיְבֶ֙יךָ֙ יְהוָ֔ה וְאֹ֣הֲבָ֔יו כְּצֵ֥את הַשֶּׁ֖מֶשׁ בִּגְבֻרָת֑וֹ וַתִּשְׁקֹ֥ט הָאָ֖רֶץ אַרְבָּעִ֥ים שָׁנָֽה׃ פ</span></p>
 </td>
 <td width="50%">
 <p>1 watāšar dəḇwōrâ ûḇārāq ben-’ăḇînō‘am bayywōm hahû’ lē’mōr: </p>
 <p>2 bifərō‘a pərā‘wōṯ bəyiśərā’ēl bəhiṯənadēḇ ‘ām bārăḵû yəhwâ: </p>
 <p>3 šimə‘û məlāḵîm ha’ăzînû rōzənîm ’ānōḵî layhwâ ’ānōḵî ’āšîrâ ’ăzammēr layhwâ ’ĕlōhê yiśərā’ēl: </p>
 <p>4 yəhwâ bəṣē’ṯəḵā miśśē‘îr bəṣ<sup>a</sup>‘ədəḵā miśśəḏēh ’ĕḏwōm ’ereṣ rā‘āšâ gam-šāmayim nāṭāfû gam-‘āḇîm nāṭəfû māyim: </p>
 <p>5 hārîm nāzəlû mipənê yəhwâ zeh sînay mipənê yəhwâ ’ĕlōhê yiśərā’ēl: </p>
 <p>6 bîmê šaməgar ben-‘ănāṯ bîmê yā‘ēl ḥāḏəlû ’ŏrāḥwōṯ wəhōləḵê nəṯîḇwōṯ yēləḵû ’ŏrāḥwōṯ ‘ăqaləqallwōṯ: </p>
 <p>7 ḥāḏəlû fərāzwōn bəyiśərā’ēl ḥāḏēllû ‘aḏ šaqqamətî dəḇwōrâ šaqqamətî ’ēm bəyiśərā’ēl: </p>
 <p>8 yiḇəḥar ’ĕlōhîm ḥăḏāšîm ’āz lāḥem šə‘ārîm māḡēn ’im-yērā’eh wārōm<sup>a</sup>ḥ bə’arəbā‘îm ’elef bəyiśərā’ēl: </p>
 <p>9 libî ləḥwōqəqê yiśərā’ēl hammiṯənadəḇîm bā‘ām bārăḵû yəhwâ: </p>
 <p>10 rōḵəḇê ’ăṯōnwōṯ ṣəḥōrwōṯ yōšəḇê ‘al-midîn wəhōləḵê ‘al-dereḵə śîḥû: </p>
 <p>11 miqqwōl məḥaṣəṣîm bên mašə’abîm šām yəṯannû ṣiḏəqwōṯ yəhwâ ṣiḏəqōṯ pirəzōnwō bəyiśərā’ēl ’āz yārəḏû laššə‘ārîm ‘am-yəhwâ: </p>
 <p>12 ‘ûrî ‘ûrî dəḇwōrâ ‘ûrî ‘ûrî dabərî-šîr qûm bārāq ûšăḇēh šeḇəyəḵā ben-’ăḇînō‘am: </p>
 <p>13 ’āz yəraḏ śārîḏ lə’adîrîm ‘ām yəhwâ yəraḏ-lî bagibwōrîm: </p>
 <p>14 minnî ’efərayim šārəšām b<sup>a</sup>‘ămālēq ’<sup>a</sup>ḥăreyḵā ḇinəyāmîn b<sup>a</sup>‘ămāmeyḵā minnî māḵîr yārəḏû məḥōqəqîm ûmizzəḇûlun mōšəḵîm bəšēḇeṭ sōfēr: </p>
 <p>15 wəśāray bəyiśśāsḵār ‘im-dəḇōrâ wəyiśśāsḵār kēn bārāq bā‘ēmeq šull<sup>a</sup>ḥ bəraḡəlāyw bifəlagwōṯ rə’ûḇēn gəḏōlîm ḥiqəqê-lēḇ: </p>
 <p>16 lāmmâ yāšaḇətā bên hammišəpəṯayim lišəmō‘a šəriqwōṯ ‘ăḏārîm lifəlagwōṯ rə’ûḇēn gəḏwōlîm ḥiqərê-lēḇ: </p>
 <p>17 gilə‘āḏ bə‘ēḇer hayyarədēn šāḵēn wəḏān lāmmâ yāḡûr ’ŏnîywōṯ ’āšēr yāšaḇ ləḥwōf yammîm wə‘al mifərāṣāyw yišəkwōn: </p>
 <p>18 zəḇulûn ‘am ḥērēf nafəšwō lāmûṯ wənafətālî ‘al mərwōmê śāḏeh: </p>
 <p>19 bā’û məlāḵîm niləḥāmû ’āz niləḥămû maləḵê ḵən<sup>a</sup>‘an bəṯ<sup>a</sup>‘ənaḵə ‘al-mê məḡidwō beṣ<sup>a</sup>‘ kesef lō’ lāqāḥû: </p>
 <p>20 min-šāmayim niləḥāmû hakwōḵāḇîm mimməsillwōṯām niləḥămû ‘im-sîsərā’: </p>
 <p>21 n<sup>a</sup>ḥal qîšwōn gərāfām n<sup>a</sup>ḥal qəḏûmîm n<sup>a</sup>ḥal qîšwōn tiḏərəḵî nafəšî ‘ōz: </p>
 <p>22 ’āz hāləmû ‘iqqəḇê-sûs midahărwōṯ dahărwōṯ ’abîrāyw: </p>
 <p>23 ’wōrû mērwōz ’āmar malə’aḵə yəhwâ ’ōrû ’ārwōr yōšəḇeyhā kî lō’-ḇā’û lə‘ezəraṯ yəhwâ lə‘ezəraṯ yəhwâ bagibwōrîm: </p>
 <p>24 təḇōraḵə minnāšîm yā‘ēl ’ēšeṯ ḥeḇer haqqênî minnāšîm bā’ōhel təḇōrāḵə: </p>
 <p>25 mayim šā’al ḥālāḇ nāṯānâ bəsēfel ’adîrîm hiqərîḇâ ḥemə’â: </p>
 <p>26 yāḏāh layyāṯēḏ tišəl<sup>a</sup>ḥənâ wîmînāh ləhaləmûṯ ‘ămēlîm wəhāləmâ sîsərā’ māḥăqâ rō’šwō ûmāḥăṣâ wəḥāləfâ raqqāṯwō: </p>
 <p>27 bên raḡəleyhā kār<sup>a</sup>‘ nāfal šāḵāḇ bên raḡəleyhā kār<sup>a</sup>‘ nāfāl ba’ăšer kār<sup>a</sup>‘ šām nāfal šāḏûḏ: </p>
 <p>28 bə‘aḏ h<sup>a</sup>ḥallwōn nišəqəfâ watəyabēḇ ’ēm sîsərā’ bə‘aḏ hā’ešənāḇ madû‘a bōšēš riḵəbwō lāḇwō’ madû‘a ’eḥĕrû p<sup>a</sup>‘ămê marəkəḇwōṯāyw: </p>
 <p>29 ḥaḵəmwōṯ śārwōṯeyhā t<sup>a</sup>‘ăneynnâ ’af-hî’ tāšîḇ ’ămāreyhā lāh: </p>
 <p>30 hălō’ yiməṣə’û yəḥalləqû šālāl r<sup>a</sup>ḥam r<sup>a</sup>ḥămāṯayim lərō’š geḇer šəlal ṣəḇā‘îm ləsîsərā’ šəlal ṣəḇā‘îm riqəmâ ṣeḇ<sup>a</sup>‘ riqəmāṯayim ləṣaûə’rê šālāl: </p>
 <p>31 kēn yō’ḇəḏû ḵāl-’wōyəḇeyḵā yəhwâ wə’ōhăḇāyw kəṣē’ṯ haššemeš biḡəḇurāṯwō watišəqōṭ hā’āreṣ ’arəbā‘îm šānâ: f</p>
 </td>
 </tr></table>
 <p></p><hr>
 <center>
 <a href="jdg006.htm">Next: Judges (Shoftim) Chapter 6</a></center>
 </body>