<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa066.htm">Polyglot</a> 
 <a href="../kjv/isa066.htm">KJV</a> 
 <a href="../sep/isa066.htm">Sep</a> 
 <a href="../vul/isa066.htm">Vul</a> 
 
 <br>
 <br><a href="isa.htm">Isaiah (Yisheyah) Index</a><br>
  
 <a href="isa065.htm">Previous</a> 
 <a href="jer001.htm">Next</a> 
 </center>
 <hr>
 
 <h3 align="CENTER">Tanach (Hebrew): Isaiah (Yisheyah) Chapter 66</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏כֹּ֚ה אָמַ֣ר יְהוָ֔ה הַשָּׁמַ֣יִם כִּסְאִ֔י וְהָאָ֖רֶץ הֲדֹ֣ם רַגְלָ֑י אֵי־זֶ֥ה בַ֙יִת֙ אֲשֶׁ֣ר תִּבְנוּ־לִ֔י וְאֵי־זֶ֥ה מָק֖וֹם מְנוּחָתִֽי׃ </span></p>
 <p align="RIGHT"><span lang="he">‎<a name="002">2</a> ‏וְאֶת־כָּל־אֵ֙לֶּה֙ יָדִ֣י עָשָׂ֔תָה וַיִּהְי֥וּ כָל־אֵ֖לֶּה נְאֻם־יְהוָ֑ה וְאֶל־זֶ֣ה אַבִּ֔יט אֶל־עָנִי֙ וּנְכֵה־ר֔וּחַ וְחָרֵ֖ד עַל־דְּבָרִֽי׃ </span></p>
 <p align="RIGHT"><span lang="he">‎<a name="003">3</a> ‏שׁוֹחֵ֨ט הַשּׁ֜וֹר מַכֵּה־אִ֗ישׁ זוֹבֵ֤חַ הַשֶּׂה֙ עֹ֣רֵֽף כֶּ֔לֶב מַעֲלֵ֤ה מִנְחָה֙ דַּם־חֲזִ֔יר מַזְכִּ֥יר לְבֹנָ֖ה מְבָ֣רֵֽךְ אָ֑וֶן גַּם־הֵ֗מָּה בָּֽחֲרוּ֙ בְּדַרְכֵיהֶ֔ם וּבְשִׁקּוּצֵיהֶ֖ם נַפְשָׁ֥ם חָפֵֽצָה׃ </span></p>
 <p align="RIGHT"><span lang="he">‎<a name="004">4</a> ‏גַּם־אֲנִ֞י אֶבְחַ֣ר בְּתַעֲלֻלֵיהֶ֗ם וּמְגֽוּרֹתָם֙ אָבִ֣יא לָהֶ֔ם יַ֤עַן קָרָ֙אתִי֙ וְאֵ֣ין עוֹנֶ֔ה דִּבַּ֖רְתִּי וְלֹ֣א שָׁמֵ֑עוּ וַיַּעֲשׂ֤וּ הָרַע֙ בְּעֵינַ֔י וּבַאֲשֶׁ֥ר לֹֽא־חָפַ֖צְתִּי בָּחָֽרוּ׃ ס</span></p>
 <p align="RIGHT"><span lang="he">‎<a name="005">5</a> ‏שִׁמְעוּ֙ דְּבַר־יְהוָ֔ה הַחֲרֵדִ֖ים אֶל־דְּבָר֑וֹ אָמְרוּ֩ אֲחֵיכֶ֨ם שֹׂנְאֵיכֶ֜ם מְנַדֵּיכֶ֗ם לְמַ֤עַן שְׁמִי֙ יִכְבַּ֣ד יְהוָ֔ה וְנִרְאֶ֥ה בְשִׂמְחַתְכֶ֖ם וְהֵ֥ם יֵבֹֽשׁוּ׃ </span></p>
 <p align="RIGHT"><span lang="he">‎<a name="006">6</a> ‏ק֤וֹל שָׁאוֹן֙ מֵעִ֔יר ק֖וֹל מֵֽהֵיכָ֑ל ק֣וֹל יְהוָ֔ה מְשַׁלֵּ֥ם גְּמ֖וּל לְאֹיְבָֽיו׃ </span></p>
 <p align="RIGHT"><span lang="he">‎<a name="007">7</a> ‏בְּטֶ֥רֶם תָּחִ֖יל יָלָ֑דָה בְּטֶ֨רֶם יָב֥וֹא חֵ֛בֶל לָ֖הּ וְהִמְלִ֥יטָה זָכָֽר׃ </span></p>
 <p align="RIGHT"><span lang="he">‎<a name="008">8</a> ‏מִֽי־שָׁמַ֣ע כָּזֹ֗את מִ֤י רָאָה֙ כָּאֵ֔לֶּה הֲי֤וּחַל אֶ֙רֶץ֙ בְּי֣וֹם אֶחָ֔ד אִם־יִוָּ֥לֵֽד גּ֖וֹי פַּ֣עַם אֶחָ֑ת כִּֽי־חָ֛לָה גַּם־יָלְדָ֥ה צִיּ֖וֹן אֶת־בָּנֶֽיהָ׃ </span></p>
 <p align="RIGHT"><span lang="he">‎<a name="009">9</a> ‏הַאֲנִ֥י אַשְׁבִּ֛יר וְלֹ֥א אוֹלִ֖יד יֹאמַ֣ר יְהוָ֑ה אִם־אֲנִ֧י הַמּוֹלִ֛יד וְעָצַ֖רְתִּי אָמַ֥ר אֱלֹהָֽיִךְ׃ ס</span></p>
 <p align="RIGHT"><span lang="he">‎<a name="010">10</a> ‏שִׂמְח֧וּ אֶת־יְרוּשָׁלִַ֛ם וְגִ֥ילוּ בָ֖הּ כָּל־אֹהֲבֶ֑יהָ שִׂ֤ישׂוּ אִתָּהּ֙ מָשׂ֔וֹשׂ כָּל־הַמִּֽתְאַבְּלִ֖ים עָלֶֽיהָ׃ </span></p>
 <p align="RIGHT"><span lang="he">‎<a name="011">11</a> ‏לְמַ֤עַן תִּֽינְקוּ֙ וּשְׂבַעְתֶּ֔ם מִשֹּׁ֖ד תַּנְחֻמֶ֑יהָ לְמַ֧עַן תָּמֹ֛צּוּ וְהִתְעַנַּגְתֶּ֖ם מִזִּ֥יז כְּבוֹדָֽהּ׃ ס</span></p>
 <p align="RIGHT"><span lang="he">‎<a name="012">12</a> ‏כִּֽי־כֹ֣ה׀ אָמַ֣ר יְהוָ֗ה הִנְנִ֣י נֹטֶֽה־אֵ֠לֶיהָ כְּנָהָ֨ר שָׁל֜וֹם וּכְנַ֧חַל שׁוֹטֵ֛ף כְּב֥וֹד גּוֹיִ֖ם וִֽינַקְתֶּ֑ם עַל־צַד֙ תִּנָּשֵׂ֔אוּ וְעַל־בִּרְכַּ֖יִם תְּשָׁעֳשָֽׁעוּ׃ </span></p>
 <p align="RIGHT"><span lang="he">‎<a name="013">13</a> ‏כְּאִ֕ישׁ אֲשֶׁ֥ר אִמּ֖וֹ תְּנַחֲמֶ֑נּוּ כֵּ֤ן אָֽנֹכִי֙ אֲנַ֣חֶמְכֶ֔ם וּבִירֽוּשָׁלִַ֖ם תְּנֻחָֽמוּ׃ </span></p>
 <p align="RIGHT"><span lang="he">‎<a name="014">14</a> ‏וּרְאִיתֶם֙ וְשָׂ֣שׂ לִבְּכֶ֔ם וְעַצְמוֹתֵיכֶ֖ם כַּדֶּ֣שֶׁא תִפְרַ֑חְנָה וְנוֹדְעָ֤ה יַד־יְהוָה֙ אֶת־עֲבָדָ֔יו וְזָעַ֖ם אֶת־אֹיְבָֽיו׃ </span></p>
 <p align="RIGHT"><span lang="he">‎<a name="015">15</a> ‏כִּֽי־הִנֵּ֤ה יְהוָה֙ בָּאֵ֣שׁ יָב֔וֹא וְכַסּוּפָ֖ה מַרְכְּבֹתָ֑יו לְהָשִׁ֤יב בְּחֵמָה֙ אַפּ֔וֹ וְגַעֲרָת֖וֹ בְּלַהֲבֵי־אֵֽשׁ׃ </span></p>
 <p align="RIGHT"><span lang="he">‎<a name="016">16</a> ‏כִּ֤י בָאֵשׁ֙ יְהוָ֣ה נִשְׁפָּ֔ט וּבְחַרְבּ֖וֹ אֶת־כָּל־בָּשָׂ֑ר וְרַבּ֖וּ חַֽלְלֵ֥י יְהוָֽה׃ </span></p>
 <p align="RIGHT"><span lang="he">‎<a name="017">17</a> ‏הַמִּתְקַדְּשִׁ֨ים וְהַמִּֽטַּהֲרִ֜ים אֶל־הַגַּנּ֗וֹת אַחַ֤ר <font color="brown">אחד</font> <font color="blue">אַחַת֙</font> בַּתָּ֔וֶךְ אֹֽכְלֵי֙ בְּשַׂ֣ר הַחֲזִ֔יר וְהַשֶּׁ֖קֶץ וְהָעַכְבָּ֑ר יַחְדָּ֥ו יָסֻ֖פוּ נְאֻם־יְהוָֽה׃ </span></p>
 <p align="RIGHT"><span lang="he">‎<a name="018">18</a> ‏וְאָנֹכִ֗י מַעֲשֵׂיהֶם֙ וּמַחְשְׁבֹ֣תֵיהֶ֔ם בָּאָ֕ה לְקַבֵּ֥ץ אֶת־כָּל־הַגּוֹיִ֖ם וְהַלְּשֹׁנ֑וֹת וּבָ֖אוּ וְרָא֥וּ אֶת־כְּבוֹדִֽי׃ </span></p>
 <p align="RIGHT"><span lang="he">‎<a name="019">19</a> ‏וְשַׂמְתִּ֨י בָהֶ֜ם א֗וֹת וְשִׁלַּחְתִּ֣י מֵהֶ֣ם׀ פְּ֠לֵיטִים אֶֽל־הַגּוֹיִ֞ם תַּרְשִׁ֨ישׁ פּ֥וּל וְל֛וּד מֹ֥שְׁכֵי קֶ֖שֶׁת תֻּבַ֣ל וְיָוָ֑ן הָאִיִּ֣ים הָרְחֹקִ֗ים אֲשֶׁ֨ר לֹא־שָׁמְע֤וּ אֶת־שִׁמְעִי֙ וְלֹא־רָא֣וּ אֶת־כְּבוֹדִ֔י וְהִגִּ֥ידוּ אֶת־כְּבוֹדִ֖י בַּגּוֹיִֽם׃ </span></p>
 <p align="RIGHT"><span lang="he">‎<a name="020">20</a> ‏וְהֵבִ֣יאוּ אֶת־כָּל־אֲחֵיכֶ֣ם מִכָּל־הַגּוֹיִ֣ם׀ מִנְחָ֣ה׀ לַֽיהוָ֡ה בַּסּוּסִ֡ים וּ֠בָרֶכֶב וּבַצַּבִּ֨ים וּבַפְּרָדִ֜ים וּבַכִּרְכָּר֗וֹת עַ֣ל הַ֥ר קָדְשִׁ֛י יְרוּשָׁלִַ֖ם אָמַ֣ר יְהוָ֑ה כַּאֲשֶׁ֣ר יָבִיאוּ֩ בְנֵ֨י יִשְׂרָאֵ֧ל אֶת־הַמִּנְחָ֛ה בִּכְלִ֥י טָה֖וֹר בֵּ֥ית יְהוָֽה׃ </span></p>
 <p align="RIGHT"><span lang="he">‎<a name="021">21</a> ‏וְגַם־מֵהֶ֥ם אֶקַּ֛ח לַכֹּהֲנִ֥ים לַלְוִיִּ֖ם אָמַ֥ר יְהוָֽה׃ </span></p>
 <p align="RIGHT"><span lang="he">‎<a name="022">22</a> ‏כִּ֣י כַאֲשֶׁ֣ר הַשָּׁמַ֣יִם הַ֠חֳדָשִׁים וְהָאָ֨רֶץ הַחֲדָשָׁ֜ה אֲשֶׁ֨ר אֲנִ֥י עֹשֶׂ֛ה עֹמְדִ֥ים לְפָנַ֖י נְאֻם־יְהוָ֑ה כֵּ֛ן יַעֲמֹ֥ד זַרְעֲכֶ֖ם וְשִׁמְכֶֽם׃ </span></p>
 <p align="RIGHT"><span lang="he">‎<a name="023">23</a> ‏וְהָיָ֗ה מִֽדֵּי־חֹ֙דֶשׁ֙ בְּחָדְשׁ֔וֹ וּמִדֵּ֥י שַׁבָּ֖ת בְּשַׁבַּתּ֑וֹ יָב֧וֹא כָל־בָּשָׂ֛ר לְהִשְׁתַּחֲוֹ֥ת לְפָנַ֖י אָמַ֥ר יְהוָֽה׃ </span></p>
 <p align="RIGHT"><span lang="he">‎<a name="024">24</a> ‏וְיָצְא֣וּ וְרָא֔וּ בְּפִגְרֵי֙ הָאֲנָשִׁ֔ים הַפֹּשְׁעִ֖ים בִּ֑י כִּ֣י תוֹלַעְתָּ֞ם לֹ֣א תָמ֗וּת וְאִשָּׁם֙ לֹ֣א תִכְבֶּ֔ה וְהָי֥וּ דֵרָא֖וֹן לְכָל־בָּשָֽׂר׃ </span></p>
 <p></p>
 </td>
 <td width="50%">
 <p>1 kōh ’āmar yəhwâ haššāmayim kisə’î wəhā’āreṣ hăḏōm raḡəlāy ’ê-zeh ḇayiṯ ’ăšer tiḇənû-lî wə’ê-zeh māqwōm mənûḥāṯî: </p>
 <p>2 wə’eṯ-kāl-’ēlleh yāḏî ‘āśāṯâ wayyihəyû ḵāl-’ēlleh nə’um-yəhwâ wə’el-zeh ’abîṭ ’el-‘ānî ûnəḵēh-rûḥa wəḥārēḏ ‘al-dəḇārî: </p>
 <p>3 šwōḥēṭ haššwōr makēh-’îš zwōḇēḥa haśśeh ‘ōrēf keleḇ m<sup>a</sup>‘ălēh minəḥâ dam-ḥăzîr mazəkîr ləḇōnâ məḇārēḵə ’āwen gam-hēmmâ bāḥărû bəḏarəḵêhem ûḇəšiqqûṣêhem nafəšām ḥāfēṣâ: </p>
 <p>4 gam-’ănî ’eḇəḥar bəṯ<sup>a</sup>‘ălulêhem ûməḡûrōṯām ’āḇî’ lâem y<sup>a</sup>‘an qārā’ṯî wə’ên ‘wōneh dibarətî wəlō’ šāmē‘û wayy<sup>a</sup>‘ăśû hār<sup>a</sup>‘ bə‘ênay ûḇa’ăšer lō’-ḥāfaṣətî bāḥārû: s</p>
 <p>5 šimə‘û dəḇar-yəhwâ h<sup>a</sup>ḥărēḏîm ’el-dəḇārwō ’āmərû ’ăḥêḵem śōnə’êḵem mənadêḵem ləm<sup>a</sup>‘an šəmî yiḵəbaḏ yəhwâ wənirə’eh ḇəśiməḥaṯəḵem wəhēm yēḇōšû: </p>
 <p>6 qwōl šā’wōn mē‘îr qwōl mēhêḵāl qwōl yəhwâ məšallēm gəmûl lə’ōyəḇāyw: </p>
 <p>7 bəṭerem tāḥîl yālāḏâ bəṭerem yāḇwō’ ḥēḇel lāh wəhiməlîṭâ zāḵār: </p>
 <p>8 mî-šām<sup>a</sup>‘ kāzō’ṯ mî rā’â kā’ēlleh hăyûḥal ’ereṣ bəywōm ’eḥāḏ ’im-yiûālēḏ gwōy p<sup>a</sup>‘am ’eḥāṯ kî-ḥālâ gam-yāləḏâ ṣîywōn ’eṯ-bāneyhā: </p>
 <p>9 ha’ănî ’ašəbîr wəlō’ ’wōlîḏ yō’mar yəhwâ ’im-’ănî hammwōlîḏ wə‘āṣarətî ’āmar ’ĕlōhāyiḵə: s</p>
 <p>10 śiməḥû ’eṯ-yərûšālaim wəḡîlû ḇāh kāl-’ōhăḇeyhā śîśû ’itāh māśwōś kāl-hammiṯə’abəlîm ‘āleyhā: </p>
 <p>11 ləm<sup>a</sup>‘an tînəqû ûśəḇ<sup>a</sup>‘ətem miššōḏ tanəḥumeyhā ləm<sup>a</sup>‘an tāmōṣṣû wəhiṯə‘annaḡətem mizzîz kəḇwōḏāh: s</p>
 <p>12 kî-ḵōh| ’āmar yəhwâ hinənî nōṭeh-’ēleyhā kənâār šālwōm ûḵən<sup>a</sup>ḥal šwōṭēf kəḇwōḏ gwōyim wînaqətem ‘al-ṣaḏ tinnāśē’û wə‘al-birəkayim təšā‘ŏšā‘û: </p>
 <p>13 kə’îš ’ăšer ’immwō tən<sup>a</sup>ḥămennû kēn ’ānōḵî ’ăn<sup>a</sup>ḥeməḵem ûḇîrûšālaim tənuḥāmû: </p>
 <p>14 ûrə’îṯem wəśāś libəḵem wə‘aṣəmwōṯêḵem kadeše’ ṯifər<sup>a</sup>ḥənâ wənwōḏə‘â yaḏ-yəhwâ ’eṯ-‘ăḇāḏāyw wəzā‘am ’eṯ-’ōyəḇāyw: </p>
 <p>15 kî-hinnēh yəhwâ bā’ēš yāḇwō’ wəḵassûfâ marəkəḇōṯāyw ləhāšîḇ bəḥēmâ ’apwō wəḡ<sup>a</sup>‘ărāṯwō bəlahăḇê-’ēš: </p>
 <p>16 kî ḇā’ēš yəhwâ nišəpāṭ ûḇəḥarəbwō ’eṯ-kāl-bāśār wərabû ḥaləlê yəhwâ: </p>
 <p>17 hammiṯəqadəšîm wəhammiṭṭahărîm ’el-hagannwōṯ ’<sup>a</sup>ḥar <font color="brown">’eḥāḏ</font> <font color="blue">’<sup>a</sup>ḥaṯ</font> batāweḵə ’ōḵəlê bəśar h<sup>a</sup>ḥăzîr wəhaššeqeṣ wəhā‘aḵəbār y<sup>a</sup>ḥədāw yāsufû nə’um-yəhwâ: </p>
 <p>18 wə’ānōḵî m<sup>a</sup>‘ăśêhem ûm<sup>a</sup>ḥəšəḇōṯêhem bā’â ləqabēṣ ’eṯ-kāl-hagwōyim wəhalləšōnwōṯ ûḇā’û wərā’û ’eṯ-kəḇwōḏî: </p>
 <p>19 wəśamətî ḇâem ’wōṯ wəšill<sup>a</sup>ḥətî mēhem| pəlêṭîm ’el-hagwōyim tarəšîš pûl wəlûḏ mōšəḵê qešeṯ tuḇal wəyāwān hā’îyîm hārəḥōqîm ’ăšer lō’-šāmə‘û ’eṯ-šimə‘î wəlō’-rā’û ’eṯ-kəḇwōḏî wəhigîḏû ’eṯ-kəḇwōḏî bagwōyim: </p>
 <p>20 wəhēḇî’û ’eṯ-kāl-’ăḥêḵem mikāl-hagwōyim| minəḥâ| layhwâ bassûsîm ûḇāreḵeḇ ûḇaṣṣabîm ûḇapərāḏîm ûḇakirəkārwōṯ ‘al har qāḏəšî yərûšālaim ’āmar yəhwâ ka’ăšer yāḇî’û ḇənê yiśərā’ēl ’eṯ-hamminəḥâ biḵəlî ṭâwōr bêṯ yəhwâ: </p>
 <p>21 wəḡam-mēhem ’eqq<sup>a</sup>ḥ lakōhănîm laləwîyim ’āmar yəhwâ: </p>
 <p>22 kî ḵa’ăšer haššāmayim h<sup>a</sup>ḥŏḏāšîm wəhā’āreṣ h<sup>a</sup>ḥăḏāšâ ’ăšer ’ănî ‘ōśeh ‘ōməḏîm ləfānay nə’um-yəhwâ kēn y<sup>a</sup>‘ămōḏ zarə‘ăḵem wəšiməḵem: </p>
 <p>23 wəhāyâ midê-ḥōḏeš bəḥāḏəšwō ûmidê šabāṯ bəšabatwō yāḇwō’ ḵāl-bāśār ləhišət<sup>a</sup>ḥăwōṯ ləfānay ’āmar yəhwâ: </p>
 <p>24 wəyāṣə’û wərā’û bəfiḡərê hā’ănāšîm hapōšə‘îm bî kî ṯwōl<sup>a</sup>‘ətām lō’ ṯāmûṯ wə’iššām lō’ ṯiḵəbeh wəhāyû ḏērā’wōn ləḵāl-bāśār: </p>
 </td>
 </tr></table>
 <p></p><hr>
 <center>
 <a href="jer001.htm">Next: Jeremiah (Yermiyah) Chapter 1</a></center>
 </body>