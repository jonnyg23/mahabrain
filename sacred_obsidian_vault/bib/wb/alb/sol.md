<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="ecc.htm">Previous</a> 
 <a href="isa.htm">Next</a> 
 </center>
 <hr>
  <h3 align="center">Albanian Bible: Song of Solomon</h3> 
 <p><a name="an_1:1">1:1</a> Kantiku i kantikëve që është i Salomonit.</p> 
 <p><a name="an_1:2">1:2</a> Më puth me të puthurat e gojës së vet! Sepse dashuria jote është më e mirë se vera.</p> 
 <p><a name="an_1:3">1:3</a> Nga aroma e vajrave të tua të këndshme emri yt është një vaj i parfumuar i derdhur; prandaj të duan vajzat.</p> 
 <p><a name="an_1:4">1:4</a> Tërhiqmë te ti! Ne do të rendim pas teje! Mbreti më çoi në dhomat e tij. Ne do të kënaqemi dhe do të gëzohemi te ti; ne do ta kujtojmë dashurinë tënde më shumë se verën. Kanë të drejtë që të duan.</p> 
 <p><a name="an_1:5">1:5</a> Unë jam e zezë por e bukur, o bija të Jeruzalemit, si çadrat e Kedarit, si perdet e Salomonit.</p> 
 <p><a name="an_1:6">1:6</a> Mos shikoni se jam e zezë, sepse dielli më ka nxirë. Bijtë e nënes sime janë zemëruar me mua; më kanë caktuar të ruaj vreshtat, por vreshtin tim nuk e kam ruajtur.</p> 
 <p><a name="an_1:7">1:7</a> Thuamë, o ti që të dashuron zemra ime, ku e kullot kopenë dhe ku e lë të pushojë në mesditë. Pse vallë duhet të jem si një grua e mbuluar me vel pranë kopeve të shokëve të tu?</p> 
 <p><a name="an_1:8">1:8</a> Në rast se ti nuk e di, o më e bukura e grave, ndiq gjurmët e kopesë dhe kulloti kecat e tua pranë çadrave të barinjve.</p> 
 <p><a name="an_1:9">1:9</a> Mikesha ime, ti më ngjan si pela ime midis qerreve të Faraonit.</p> 
 <p><a name="an_1:10">1:10</a> Faqet e tua janë të bukura me ornamente, dhe qafa jote me gjerdane margaritaresh.</p> 
 <p><a name="an_1:11">1:11</a> Ne do të bëjmë për ty gjerdane të arta me tokëza prej argjendi.</p> 
 <p><a name="an_1:12">1:12</a> Ndërsa mbreti është ulur në tryezë, livanda ime përhap aromën e saj.</p> 
 <p><a name="an_1:13">1:13</a> Kënaqësia ime është një qeskë e vogël mirre; ajo do të pushojë tërë natën midis gjive të mia.</p> 
 <p><a name="an_1:14">1:14</a> Kënaqësia ime është për mua një tufë lulesh alkane në vreshtat e En-gedit.</p> 
 <p><a name="an_1:15">1:15</a> Ti je e bukur, mikja ime, ja, je e bukur! Sytë e tu janë si ato të pëllumbeshave.</p> 
 <p><a name="an_1:16">1:16</a> Sa i bukur je, i dashuri im, madje dhe i dashurueshëm! Për më tepër shtrati ynë është blerosh.</p> 
 <p><a name="an_1:17">1:17</a> Trarët e shtëpive tona janë prej kedri dhe tavanet tona prej qiparisi.</p> 
 <p><a name="an_2:1">2:1</a> Unë jam trëndafili i Sharonit, zambaku i luginave.</p> 
 <p><a name="an_2:2">2:2</a> Si një zambak midis gjembave, ashtu është mikesha ime midis vajzave.</p> 
 <p><a name="an_2:3">2:3</a> Si një mollë midis pemëve të pyllit kështu është i dashuri im midis të rinjve. Kam dëshëruar shumë të rri në hijen e tij dhe aty jam ulur, fryti i tij ishte i ëmbël në gojën time.</p> 
 <p><a name="an_2:4">2:4</a> Më çoi në shtëpinë e banketit dhe flamuri i tij mbi mua është dashuria.</p> 
 <p><a name="an_2:5">2:5</a> Më mbani me pite rrushi, më përtërini me mollë, sepse unë vuaj nga dashuria.</p> 
 <p><a name="an_2:6">2:6</a> Dora e tij e majtë është poshtë kokës sime, dora e tij e djathtë më përqafon.</p> 
 <p><a name="an_2:7">2:7</a> Ju përgjërohem, o bija të Jeruzalemit, për gazelat dhe sutat fushave, mos e ngacmoni dhe mos e zgjoni dashurinë time, deri sa kështu t'i pëlqejë</p> 
 <p><a name="an_2:8">2:8</a> Ja zëri i të dashurit tim! Ja, ai vjen duke kërcyer mbi malet, duke u hedhur mbi kodrat.</p> 
 <p><a name="an_2:9">2:9</a> I dashuri im i përngjan një gazele apo një dreri të ri. Ja ku është prapa murit tonë, shikon nga dritaret, hedh vështrime nëpërmjet hekurave të tyre.</p> 
 <p><a name="an_2:10">2:10</a> I dashuri im më ka folur dhe më ka thënë: "Çohu, mikja ime, e bukura ime, dhe eja!</p> 
 <p><a name="an_2:11">2:11</a> Sepse, ja, dimri ka kaluar, shiu pushoi, iku.</p> 
 <p><a name="an_2:12">2:12</a> Lulet duken mbi tokë, koha e të kënduarit erdhi, dhe në vendin tonë dëgjohet zëri i turtulleshës.</p> 
 <p><a name="an_2:13">2:13</a> Fiku nxjerr fiqtë e tij të papjekur, vreshtat në lulëzim përhapin një aromë të këndshme. Çohu, mikja ime, e bukura ime, dhe eja.</p> 
 <p><a name="an_2:14">2:14</a> O pëllumbesha ime, që rri në të çarat e shkëmbinjve, në strukat e rrëmoreve, ma trego fytyrën tënde, më bëj ta dëgjoj zërin tënd, sepse zëri yt është i këndshëm dhe fytyra jote është e hijshme".</p> 
 <p><a name="an_2:15">2:15</a> I zini dhelprat, dhelprat e vogla që dëmtojnë vreshtat, sepse vreshtat tona janë në lulëzim.</p> 
 <p><a name="an_2:16">2:16</a> I dashuri im është imi, dhe unë jam e tij; ai e kullot kopenë midis zambakëve.</p> 
 <p><a name="an_2:17">2:17</a> Para se të fryjë flladi i ditës dhe hijet të ikin, kthehu, i dashuri im, dhe sillu si një gazelë o një drenushë mbi malet që na ndajnë.</p> 
 <p><a name="an_3:1">3:1</a> Mbi shtratin tim gjatë natës kërkova atë që dashuron zemra ime, e kërkova, por nuk e gjeta.</p> 
 <p><a name="an_3:2">3:2</a> Tani do të ngrihem dhe do të shkoj rrotull nëpër qytet, nëpër rrugët dhe nëpër sheshet do të kërkoj atë që do zemra ime. E kërkova, por nuk e gjeta.</p> 
 <p><a name="an_3:3">3:3</a> Rojet që sillen nëpër qytet më takuan. I pyeta ata: "A e patë atë që do zemra ime?".</p> 
 <p><a name="an_3:4">3:4</a> Sapo i kalova, gjeta atë që do zemra ime. E shtrëngova fort dhe nuk kam ndërmend ta braktis deri sa ta çoj në shtëpinë e nënes sime dhe në dhomën e asaj që më ka ngjizur.</p> 
 <p><a name="an_3:5">3:5</a> Ju përgjërohem, o bija të Jeruzalemit, për gazelat dhe sutat e fushave, mos e ngacmoni dhe mos e zgjoni dashurin time deri sa kështu t'i pëlqejë.</p> 
 <p><a name="an_3:6">3:6</a> Kush është ajo që vjen nga shkretëtira, si kollona tymi, e parfumuar me mirrë dhe temjan dhe me lloj-lloj pluhurash aromatikë të tregëtarëve?</p> 
 <p><a name="an_3:7">3:7</a> Ja shtrati i Salomonit, rreth të cilit qëndrojnë gjashtëdhjetë njerëz guximtarë, trima të Izraelit.</p> 
 <p><a name="an_3:8">3:8</a> Të gjithë përdorin shpatën, janë të rrahur në çështjen e luftës; secili mban shpatën në ijë për tmerret e natës.</p> 
 <p><a name="an_3:9">3:9</a> Mbreti Salomon i ka bërë vetes një lektizë me dru Libani.</p> 
 <p><a name="an_3:10">3:10</a> I ka bërë kolonat e saj prej argjendi, shpinzën e saj prej ari, ndenjësen prej purpuri; pjesa e brendëshme e saj është qendisur me dashuri nga bijat e Jeruzalemit.</p> 
 <p><a name="an_3:11">3:11</a> Dilni, bija të Sionit, soditni mbretin Salomon me kurorën me të cilën e ka kurorëzuar e ëma, ditën e dasmës së tij, ditën e gëzimit të zemrës së tij.</p> 
 <p><a name="an_4:1">4:1</a> Sa e bukur je, o mikja ime, sa e bukur je! Sytë e tu prapa velit tënd janë si ato të pëllumbeshave; flokët e tu janë si një kope dhish, që kullosin në malin Galaad.</p> 
 <p><a name="an_4:2">4:2</a> Dhëmbët e tua janë si një kope delesh të qethura, që kthehen nga vendi i larjes; të gjitha kanë binjakët e tyre dhe asnjë prej tyre nuk është shterpë.</p> 
 <p><a name="an_4:3">4:3</a> Buzët e tua janë si një fije e kuqe flakë, dhe goja jote është e këndshme; tëmthat e tu prapa velit tënd janë si një thelë shege.</p> 
 <p><a name="an_4:4">4:4</a> Qafa jote është si kulla e Davidit, e ndërtuar për një armëri; mbi të cilën janë varur një mijë mburoja, të gjitha mburojat të njerëzve trima.</p> 
 <p><a name="an_4:5">4:5</a> Të dy sisët e tua janë si dy kaproj të vegjël, binjake të gazelave, që kullosin midis zambakëve.</p> 
 <p><a name="an_4:6">4:6</a> Përpara se flladi i ditës të ndihet dhe hijet të ikin, do të shkoj në malin e mirrës dhe në kodrën e temjanit.</p> 
 <p><a name="an_4:7">4:7</a> Ti je e tëra e bukur, mikja ime, dhe nuk ka në ty asnjë të metë.</p> 
 <p><a name="an_4:8">4:8</a> Eja me mua nga Libani, o nusja ime, eja me mua nga Libani! Shiko nga maja e Amanas, nga maja e Senirit dhe e Hermonit, nga strofkat e luanëve dhe nga malet e leopardëve.</p> 
 <p><a name="an_4:9">4:9</a> Ti më ke rrëmbyer zemrën, o motra ime, nusja ime; ti më ke rrëmbyer zemrën me një shikim të vetëm të syve të tu, me një gushore të vetme të qafës sate.</p> 
 <p><a name="an_4:10">4:10</a> Sa e kënaqshme është dashuria jote, o motra ime, nusja ime! Sa më e mirë se vera është dashuria jote dhe aroma e vajrave të tua të parfumuara është më e këndshme se gjithë aromat!</p> 
 <p><a name="an_4:11">4:11</a> Nusja ime, buzët e tua pikojnë si një huall mjaltë, mjaltë dhe qumësht ka nën gjuhën tënde, dhe aroma e rrobave të tua është si aroma e Libanit.</p> 
 <p><a name="an_4:12">4:12</a> Motra ime, nusja ime, është një kopsht i mbyllur, një burim i mbyllur, gurrë e vulosur.</p> 
 <p><a name="an_4:13">4:13</a> Filizat e tua janë një kopësht shegësh me fryte të zgjedhura me bimë të alkanës me nardo,</p> 
 <p><a name="an_4:14">4:14</a> me nardo dhe kroko, kanellë dhe çinamom, me të gjitha llojet e drurëve të temjanit, të mirrës dhe të aloes, me të gjitha aromat më të mira.</p> 
 <p><a name="an_4:15">4:15</a> Ti je një burim lulishtesh, një pus ujërash të freskëta, rrëkesh që dalin nga Libani.</p> 
 <p><a name="an_4:16">4:16</a> Zgjohu, o veri dhe eja, o jugë; fryj mbi kopshtin tim, dhe aromat e tij të përhapen! Le të hyjë i dashuri im në kopshtin e tij dhe të hajë frytet e zgjedhura!</p> 
 <p><a name="an_5:1">5:1</a> Hyra në kopshtin tim, o motra ime, nusja ime, mblodha mirrën time me balsamin tim, hëngra huallin tim me mjaltin tim, piva verën time me qumështin tim. Shokë, hani, pini; po, dehuni, o të dashur!</p> 
 <p><a name="an_5:2">5:2</a> Unë flija, por zemra ime përgjonte. Dëgjoj zërin e të dashurit tim, që troket dhe thotë: "Hapma, motra ime, mikja ime, pëllumbesha ime, e përkryera ime, sepse koka ime është gjithë vesë dhe kaçurrelat e mia gjithë cirka të natës.</p> 
 <p><a name="an_5:3">5:3</a> E hoqa rrobën time, si mund ta vesh përsëri? I lava këmbët, si mund t'i fëlliq përsëri?</p> 
 <p><a name="an_5:4">5:4</a> I dashuri im e vuri dorën te vrima e derës, dhe të përbrëndshmet e mia u ngashërryen nga ai.</p> 
 <p><a name="an_5:5">5:5</a> U ngrita për t'i hapur derën të dashurit tim, dhe nga duart e mia pikoi mirra, nga gishtërinjtë e mi mirra e lëngët, që rridhte mbi dorezën e bravës.</p> 
 <p><a name="an_5:6">5:6</a> Ia hapa të dashurit tim, por i dashuri im ishte tërhequr dhe kishte ikur; zemra ime ligshtohej kur ai fliste. E kërkova, por nuk e gjeta; e thirra, por ai nuk m'u përgjigj.</p> 
 <p><a name="an_5:7">5:7</a> Rojet që sillen nëpër qytet më gjetën, më rrahën, më plagosën; rojet e mureve më çorën velin.</p> 
 <p><a name="an_5:8">5:8</a> Unë ju lutem shumë, o bija të Jeruzalemit, në rast se e gjeni të dashurin tim, çfarë do t'i thoni? I thoni se jam e sëmurë nga dashuria.</p> 
 <p><a name="an_5:9">5:9</a> Çfarë ka më tepër i dashuri yt se një i dashur tjetër, o më e bukura midis grave? Çfarë ka i dashuri yt më tepër se një i dashur tjetër, përse përgjërohesh kështu?</p> 
 <p><a name="an_5:10">5:10</a> I dashuri im është i bardhë dhe i kuq, ai dallon ndër dhjetë mijë veta.</p> 
 <p><a name="an_5:11">5:11</a> Koka e tij është ar i kulluar, kaçurelat e flokëve të tij janë rica-rica, të zeza korb.</p> 
 <p><a name="an_5:12">5:12</a> Sytë e tij janë si ato të pëllumbit pranë rrëkeve të ujit, të lara në qumësht, të ngallmuara si një gur i çmuar në një unazë.</p> 
 <p><a name="an_5:13">5:13</a> Faqet e tij janë si një lehe balsami, si lehe barërash aromatike; buzët e tij janë zambakë, që nxjerrin mirra të lëngët.</p> 
 <p><a name="an_5:14">5:14</a> Duart e tij janë unaza ari, të stolisura me gurë të çmuar; barku i tij është i fildisht që shndrit, i mbuluar me safire.</p> 
 <p><a name="an_5:15">5:15</a> Këmbët e tij janë kollona mermeri të mbështetura në themele ari të kulluar. Pamja e tij është si Libani, madhështore si kedrat.</p> 
 <p><a name="an_5:16">5:16</a> Goja e tij është vetë ëmbëlsia; po, ai është tërheqës në çdo pikpamje. Ky është i dashuri im, ky është miku im, o bija të Jeruzalemit.</p> 
 <p><a name="an_6:1">6:1</a> Ku shkoi i dashuri yt, o më e bukura midis grave? Ku shkoi i dashuri yt, që të mund ta kërkojmë bashkë me ty?</p> 
 <p><a name="an_6:2">6:2</a> I dashuri im zbriti në kopshtin e tij, në lehet e balsamit për të kullotur kopenë në kopshtet dhe për të mbledhur zambakë.</p> 
 <p><a name="an_6:3">6:3</a> Unë jam e të dashurit tim dhe i dashuri im është imi; ai e kullot kopenë midis zambakëve.</p> 
 <p><a name="an_6:4">6:4</a> Mikja ime, ti je e bukur si Tirtsahu, i hijshëm si Jeruzalemi, e tmerrshme si një ushtri me flamuj të shpalosur.</p> 
 <p><a name="an_6:5">6:5</a> Largo nga unë sytë e tu, sepse më turbullojnë. Flokët e tu janë si një kope dhish, që kullosin mbi malin e Galaadit.</p> 
 <p><a name="an_6:6">6:6</a> Dhëmbët e tua janë si një kope dhensh, që kthehen nga vendi ku lahen; të gjitha kanë binjakë dhe asnjëra prej tyre nuk është shterpe.</p> 
 <p><a name="an_6:7">6:7</a> Tëmthat e tu prapa velit tënd janë si një rriskë shege.</p> 
 <p><a name="an_6:8">6:8</a> Aty ka gjashtëdhjetë mbretëresha dhe tetëdhjetë konkubina, si dhe vajza pa numërim.</p> 
 <p><a name="an_6:9">6:9</a> Por pëllumbesha ime, e përkryera ime, është e vetme; nëna e ka të vetme, e përzgjedhura e saj që e ka pjellë. Vajzat e kanë parë dhe e kanë shpallur të lume, po, edhe mbretëreshat dhe konkubinat, e kanë lavdëruar.</p> 
 <p><a name="an_6:10">6:10</a> Kush është ajo që shfaqet si agimi, e bukur si hëna, e pastër si dielli, e tmerrshme si një ushtri me flamuj të shpalosur?</p> 
 <p><a name="an_6:11">6:11</a> Unë zbrita në kopshtin e arrave për të parë bimët e blerta të luginës, për të parë në se hardhitë ishin në lulëzim dhe shegët kishin bulëzuar.</p> 
 <p><a name="an_6:12">6:12</a> Nuk e di si, por dëshira ime më vuri mbi qerret e popullit tim fisnik.</p> 
 <p><a name="an_6:13">6:13</a> Kthehu, kthehu, o Shulamite, kthehu, kthehu, që të mund të të admirojmë. Çfarë shikoni te Shulamitja? Si një valle me dy grupe?</p> 
 <p><a name="an_7:1">7:1</a> Sa të bukura janë këmbët e tua në këpucë, o bija e princit! Pjesët e rrumbullakta të ijëve të tua janë si stolira, vepër e dorës së një artisti.</p> 
 <p><a name="an_7:2">7:2</a> Kërthiza jote është një kupë e rrumbullakët, ku nuk mungon kurrë vera aromatike. Barku yt është një tog gruri, i rrethuar nga zambakë.</p> 
 <p><a name="an_7:3">7:3</a> Dy sisët e tua janë si dy kaproj të vegjel, binjake të gazelave.</p> 
 <p><a name="an_7:4">7:4</a> Qafa jote është si një kullë fildishi, sytë e tu janë si ato të pellgjeve të Heshbonit pranë portës së Bath-Rabimit. Hunda jote është si kulla e Libanit, që shikon në drejtim të Damaskut.</p> 
 <p><a name="an_7:5">7:5</a> Koka jote lartohet mbi ty si Karmeli dhe flokët e kokës sate janë purpur; një mbret u zu rob i gërshetave të tua.</p> 
 <p><a name="an_7:6">7:6</a> Sa e bukur je dhe sa e hijshme je, o e dashura ime, me të gjitha ëndjet që siguron!</p> 
 <p><a name="an_7:7">7:7</a> Shtati yt është i njëllojtë me atë të palmës dhe sisët e tua janë si vile.</p> 
 <p><a name="an_7:8">7:8</a> Kam thënë: "Do të ngjitem mbi palmë dhe do të kap degët e saj". Qofshin sisët e tua si vilet e rrushit, aroma e frymës sate si ajo e mollëve,</p> 
 <p><a name="an_7:9">7:9</a> dhe të puthurat e gojës sate si një verë e zgjedhur, që zbret ëmbël për të kënaqur dëshirën time, duke çikur shumë lehtë buzët e atij që fle.</p> 
 <p><a name="an_7:10">7:10</a> Unë jam e të dashurit tim dhe ai më dëshiron.</p> 
 <p><a name="an_7:11">7:11</a> Eja, i dashuri im, le të dalim nëpër fusha, ta kalojmë natën nëpër fshatra!</p> 
 <p><a name="an_7:12">7:12</a> Të çohemi shpejt në mëngjes për të shkuar në vreshtat dhe për të parë në qoftë se vreshti ka lëshuar llastarë, në se kanë çelur lulet e tij dhe në se shegët kanë lulëzuar. Aty do të jap dashurinë time.</p> 
 <p><a name="an_7:13">7:13</a> Madërgonat përhapin aromën e tyre dhe mbi portat tona ka fryte të zgjedhura të çdo lloji, të freskëta dhe të thata, që i kam ruajtur për ty, i dashuri im.</p> 
 <p><a name="an_8:1">8:1</a> Ah, sikur të ishe ti si një vëllai im, që mënd në gjitë e nënës sime! Duke të gjetur jashtë do të të puthja, dhe askush nuk do të më përçmonte.</p> 
 <p><a name="an_8:2">8:2</a> Do të të çoja dhe do të fusja në shtëpinë e nënës sime; ti do të më mësoje dhe unë do të të jepja për të pirë verë aromatike, lëng nga shega ime.</p> 
 <p><a name="an_8:3">8:3</a> Dora e tij e majtë qoftë nën kokën time dhe e djathta e tij më përqafoftë!</p> 
 <p><a name="an_8:4">8:4</a> O bija të Jerzalemit, ju lutem shumë, mos e shqetësoni dhe mos e zgjoni dashurinë time, deri sa kështu t'i pëlqejë.</p> 
 <p><a name="an_8:5">8:5</a> Kush është ajo që del nga shkretëtira duke u mbështetur tek i dashuri i saj? Të kam zgjuar nën mollën, ku nëna jote të ka lindur, ku ajo që të ka lindur të ka nxjerrë në dritë.</p> 
 <p><a name="an_8:6">8:6</a> Më vër si një vulë mbi zemrën tënde, si një vulë mbi krahun tënd; sepse dashuria është e fortë si vdekja, xhelozia është e ashpër si Sheoli. Flakët e saj janë flakë zjarri, një flakë që përvëlon.</p> 
 <p><a name="an_8:7">8:7</a> Ujërat e mëdha nuk do të mund ta shuajnë dashurinë, as lumenjtë ta përmbytin. Në rast se dikush do të jepte tërë pasuritë e shtëpisë së tij në këmbim të dashurisë, do të përbuzej me siguri.</p> 
 <p><a name="an_8:8">8:8</a> Ne kemi një motër të vogël që ende nuk ka sisë; çfarë do të bëjmë për motrën tonë ditën që do të flitet për të?</p> 
 <p><a name="an_8:9">8:9</a> Në qoftë se është një mur, do të ndërtojmë mbi të një pallat prej argjendi; në qoftë se është një portë, do ta forcojmë me dërrasa kedri.</p> 
 <p><a name="an_8:10">8:10</a> Unë jam një mur, dhe sisët e mia janë si kulla; prandaj në sytë e tij jam bërë si ajo që ka gjetur paqen.</p> 
 <p><a name="an_8:11">8:11</a> Salomoni kishte një vresht në Baal-Hamon; ai ua besoi disa rojtarëve, secili prej tyre duhet t'i çonte si fryt të tij një mijë sikla argjendi.</p> 
 <p><a name="an_8:12">8:12</a> Vreshti im, që është imi, ndodhet para meje. Ti, Salomon, mbaji një mijë siklat dhe rojtarët e frytit të tij marrshin dyqind.</p> 
 <p><a name="an_8:13">8:13</a> Ti që banon në kopshte, shokët po dëgjojnë zërin tënd; bëj ta dëgjoj edhe unë.</p> 
 <p><a name="an_8:14">8:14</a> Eja shpejt, i dashuri im, dhe ngjaji një gazele apo një sute në malet e aromave!</p> 
 <p></p><hr>
 <center>
 <a href="isa.htm">Next: Isaiah</a></center>
 </body>