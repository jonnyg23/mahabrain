<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="joh.htm">Previous</a> 
 <a href="co1.htm">Next</a> 
 </center>
 <hr>
  <h3 align="center">Gothic Bible: Romans</h3> 
 <p><a name="an_6:23">6:23</a> [A] þo auk launa frawaurhtais dauþus; iþ ansts gudis libains aiweino in Xristau Iesu, fraujin unsaramma.</p> 
 <p><a name="an_7:1">7:1</a> [A] Þau niu wituþ, broþrjus kunnandam auk witoþ rodja, þatei witoþ fraujinoþ mann, s lagga hveila swe libaiþ?</p> 
 <p><a name="an_7:2">7:2</a> [A] jah auk ufwaira qens at libandin abin gabundana ist witoda; aþþan jabai gaswiltiþ aba, galausjada af þamma witoda abins.</p> 
 <p><a name="an_7:3">7:3</a> [A] þannu þan at libandin abin haitada horinondei, jabai wairþiþ waira anþaramma; (iþ) jabai gaswiltiþ wair, frija ist þis witodis, ei ni sijai horinondei waurþana abin anþaramma.</p> 
 <p><a name="an_7:4">7:4</a> [A] swaei nu jah jus, broþrjus meinai, afdauþidai waurþuþ witoda þairh leik Xristaus, ei wairþaiþ anþaramma, þamma us dauþaim urreisandin, ei akran bairaima guda.</p> 
 <p><a name="an_7:5">7:5</a> [A] þan auk wesum in leika, winnons frawaurhti þos þairh witoþ waurhtedun in liþum unsaraim du akran bairan dauþau;</p> 
 <p><a name="an_7:6">7:6</a> [A] iþ nu, sai, andbundanai waurþum af witoda, gadauþnandans in þammei gahabaidai wesum, swaei skalkinoma in niujiþai ahmins jah ni fairniþai bokos.</p> 
 <p><a name="an_7:7">7:7</a> [A] hva nu qiþam? witoþ frawaurhts ist? nis~sijai! ak frawaurht ni ufkunþedjau nih þairh witoþ, unte lustu nih wissedjau, nih witoþ qeþi: ni gairnjais.</p> 
 <p><a name="an_7:8">7:8</a> [A] iþ lew nimandei frawaurhts þairh anabusn gawaurhta in mis allana lustu; unte inu witoþ frawaurhts was nawis.</p> 
 <p><a name="an_7:9">7:9</a> [A] iþ ik qius  inu witoþ siml(e), iþ qimandein anabusnai frawaurhts gaqiunoda;</p> 
 <p><a name="an_7:10">7:10</a> [A] iþ ik gadauþ(noda), jah bigitana warþ mis anabusns, sei was du libainai, wisan du dauþau.</p> 
 <p><a name="an_7:11">7:11</a> [A] unte frawaurhts lew nimandei þairh anabusn uslutoda mik, jah þairh þo usqam.</p> 
 <p><a name="an_7:12">7:12</a> [A] aþþan nu sweþauh witoþ weihata jah anabusns weiha jah garaihta jah þiuþeiga.</p> 
 <p><a name="an_7:13">7:13</a> [A] þata nu þiuþeigo warþ mis dauþus? nis~sijai! ak frawaurhts ei uskunþa waurþi frawaurhts, þairh þata þiuþeigo mis gawaurkjandei dauþu, ei waurþi ufarassau frawaurhta frawaurhts þairh anabusn.</p> 
 <p><a name="an_7:14">7:14</a> [A] witum auk þatei witoþ ahmein ist; iþ ik leikeins im, frabauhts uf frawaurht.</p> 
 <p><a name="an_7:15">7:15</a> [A] þatei waurkja, ni fraþja; unte ni þatei wiljau tauja, ak þatei fija þata tauja.</p> 
 <p><a name="an_7:16">7:16</a> [A] iþ jabai þatei ni wiljau þata tauja, gaqiss im witoda þatei goþ.</p> 
 <p><a name="an_7:17">7:17</a> [A] iþ nu ju ni ik waurkja þata, ak so bauandei in mis frawaurhts.</p> 
 <p><a name="an_7:18">7:18</a> [A] wait auk þatei ni bauiþ in mis, þat~ist in leika meinamma, þiuþ; unte wiljan atligiþ mis, iþ gawaurkjan goþ ni.</p> 
 <p><a name="an_7:19">7:19</a> [A] unte ni þatei wiljau waurkja goþ, ak þatei ni wiljau ubil  tauja.</p> 
 <p><a name="an_7:20">7:20</a> [A] jabai nu þatei ni wiljau ik þata tauja, ju ni ik waurkja ita, ak sei bauiþ in mis frawaurhts.</p> 
 <p><a name="an_7:21">7:21</a> [A] bigita nu witoþ, wiljandin mis goþ taujan, unte mis atist ubil.</p> 
 <p><a name="an_7:22">7:22</a> [A] gawizneigs im auk witoda gudis bi þamma innumin mann;</p> 
 <p><a name="an_7:23">7:23</a> [A] aþþan gasaihva anþar witoþ in liþum meinaim, andwaihando witoda ahmins meinis jah frahinþando mik in witoda frawaurhtais þamma wisandin in liþum meinaim.</p> 
 <p><a name="an_7:24">7:24</a> [A] waina(h)s ik manna! hvas mik lauseiþ us þamma leika dauþaus þis?</p> 
 <p><a name="an_7:25">7:25</a> [A] awiliudo guda þairh Iesu Xristu, fraujan unsarana; jau nu silba i(k) skalkino gahugdai witoda gudis, iþ leika witoda frawaurhtais.</p> 
 <p><a name="an_8:1">8:1</a> [A] Ni waiht þannu nu wargiþos þaim in Xristau Iesu ni gaggandam bi leika.</p> 
 <p><a name="an_8:2">8:2</a> [A] unte witoþ ahmins libainais in Xristau Iesu frijana brahta mik witodis frawaurhtais jah dauþaus.</p> 
 <p><a name="an_8:3">8:3</a> [A] unte þata unmahteigo witodis, in þammei siuks was þairh leik, guþ seinana sunu insandjands in galeikja leikis frawaurhtais jah bi frawaurht gawargida frawaurht in leika,</p> 
 <p><a name="an_8:4">8:4</a> [A] ei garaihtei witodis usfulljaidau in uns þaim ni bi leika gaggandam, ak bi ahmin.</p> 
 <p><a name="an_8:5">8:5</a> [A] unte þai bi leika wisandans þo þoei leikis sind, mitond; iþ þai bi ahmin þo þoei ahmins.</p> 
 <p><a name="an_8:6">8:6</a> [A] aþþan fraþi leikis dauþus, iþ fraþi ahmins libains jah gawairþi;</p> 
 <p><a name="an_8:7">8:7</a> [A] unte fraþi leikis fijands du guda; witoda gudis ni ufhauseiþ, iþ ni mag:</p> 
 <p><a name="an_8:8">8:8</a> [A] aþþan þai in leika wisandans guda galeikan ni magun.</p> 
 <p><a name="an_8:9">8:9</a> [A] iþ jus ni sijuþ in leika, ak in ahmin, sweþauh jabai ahma gudis bauiþ in izwis. iþ jabai hvas ahman Xristaus ni habaiþ, sa nist is.</p> 
 <p><a name="an_8:10">8:10</a> [A] jabai auk Xristus in izwis, leik raihtis . . . .</p> 
 <p><a name="an_8:34">8:34</a> [A] . . . . saei ist in taihswon gudis, saei jah bidjiþ faur uns.</p> 
 <p><a name="an_8:35">8:35</a> [A] hvas uns afskaidai af friaþwai Xristaus? aglo? þau aggwiþa? þau wrakja? þau huhrus? þau naqadei? þau sleiþei? þau hairus?</p> 
 <p><a name="an_8:36">8:36</a> [A] swaswe gameliþ ist þatei in þuk gadauþjanda all dagis, rahnidai wesum swe lamba slauhtais.</p> 
 <p><a name="an_8:37">8:37</a> [A] akei in þaim allaim jiukam þairh þana frijondan uns.</p> 
 <p><a name="an_8:38">8:38</a> [A] gatraua auk þatei ni dauþus  nih aggeljus ni (reikja) ni mahteis nih andwairþo nih anawairþo,</p> 
 <p><a name="an_8:39">8:39</a> [A] nih hauhiþa nih diupiþa nih gaskafts (anþara) magi uns afskaidan af friaþwai gudis þizai in Xristau Iesu, fraujin unsaramma.</p> 
 <p><a name="an_9:1">9:1</a> [A] Sunja qiþa ni waiht liuga, miþweitwodjandein mis miþwissein meinai in ahmin weihamma,</p> 
 <p><a name="an_9:2">9:2</a> [A] þatei saurga mis ist mikila jah unhveilo aglo hairtin meinamma.</p> 
 <p><a name="an_9:3">9:3</a> [A] usbida auk anaþaima wisan silba ik af Xristau faur broþruns meinans þans samakunjans bi leika,</p> 
 <p><a name="an_9:4">9:4</a> [A] þaiei sind Israeleitai, þizeei ist frastisibja jah wulþus jah witodis garaideins jah triggwos jah skalkinassus jah gahaita,</p> 
 <p><a name="an_9:5">9:5</a> [A] þizeei attans, jah us þaimei Xristus bi leika, saei ist ufar allaim guþ þiuþiþs in aiwam, amen.</p> 
 <p><a name="an_9:6">9:6</a> [A] aþþan sweþauh ni usdraus waurd gudis; ni auk allai þai us Israela  sind Israel,</p> 
 <p><a name="an_9:7">9:7</a> [A] niþ~þatei sijaina fraiw Abrahamis, allai barna, ak: in Isaka haitada þus fraiw,</p> 
 <p><a name="an_9:8">9:8</a> [A] þat~ist: ni þo barna leikis barna gudis, ak barna gahaitis rahnjanda du fraiwa.</p> 
 <p><a name="an_9:9">9:9</a> [A] gahaitis auk waurd þat~ist: bi þamma mela qima, jah wairþiþ Sarrin sunus;</p> 
 <p><a name="an_9:10">9:10</a> [A] aþþan ni þat~ain, ak jah Raibaikka us ainamma galigrja habandei Isakis, attins unsaris.</p> 
 <p><a name="an_9:11">9:11</a> [A] aþþan nauhþanuh  gabauranai wesun, aiþþau tawidedeina hva þiuþis aiþþau unþiuþis, ei bi gawaleinai muns gudis wisai,</p> 
 <p><a name="an_9:12">9:12</a> [A] ni us waurstwam, ak us þamma laþondin qiþan ist izai þatei sa maiza skalkinoþ þamma minnizin,</p> 
 <p><a name="an_9:13">9:13</a> [A] swaswe gameliþ ist: Iakob frijoda, iþ Esaw fijaida.</p> 
 <p><a name="an_9:14">9:14</a> [A] hva nu qiþam? ibai inwindiþa fram guda? nis~sijai!</p> 
 <p><a name="an_9:15">9:15</a> [A] du Mose auk qiþiþ: gaarma þanei arma, jah gableiþja (þanei) (bleiþja).</p> 
 <p><a name="an_9:16">9:16</a> [A] þannu nu ni wiljandins ni rinnandins, ak armandins gudis.</p> 
 <p><a name="an_9:17">9:17</a> [A] qiþiþ auk þata gamelido du Faraoni, (unte) (in) (þize) (jah) (raisida) þuk, ei gabairhtjau bi þus maht meina jah gateihaidau namo mein and alla airþa.</p> 
 <p><a name="an_9:18">9:18</a> [A] þannu nu jai þanei wili armaiþ, iþ þanei wili gahardeiþ.</p> 
 <p><a name="an_9:19">9:19</a> [A] qiþis mis nu: aþþan hva nauh faianda? unte wiljin is hvas andstandiþ?</p> 
 <p><a name="an_9:20">9:20</a> [A] þannu nu jai, manna, þu hvas is, ei andwaurdjais guda? ibai qiþiþ gadikis du þamma digandin: hva mik gatawides swa?</p> 
 <p><a name="an_9:21">9:21</a> [A] þau niu habaiþ kasja waldufni þahons us þamma samin daiga tau(jan) sum du galaubamma kasa, sumuþ~þan du ungal<a>ubamma?</a></p> 
 <p><a name="an_9:22">9:22</a> [A] iþ jabai wiljands guþ ustaiknjan þwairhein jah uskannjan þata mahteigo usbeidands  in managai laggamodein bi kasam þwairheins gamanwidaim du fralustai,</p> 
 <p><a name="an_9:23">9:23</a> [A] ei gakannidedi gabein wulþ(a)us seinis bi kasam armaions þoei fauragamanwida du wulþau;</p> 
 <p><a name="an_9:24">9:24</a> [A] þanzei jah laþoda uns ni þataine(i) us Iudaium, ak jah us þiudom,</p> 
 <p><a name="an_9:25">9:25</a> [A] swaswe jah in Osaiin qiþiþ: haita þo ni managein meina managein meina, jah þo unliubon liubon;</p> 
 <p><a name="an_9:26">9:26</a> [A] jah wairþiþ in þamma stada þarei qiþada im: ni managei meina jus, þai haitanda sunjus gudis libandins.</p> 
 <p><a name="an_9:27">9:27</a> [A] iþ Esaïas hropeiþ bi Israel: jabai wesi raþjo suniwe Israelis swaswe malma mareins, laibos ganisand.</p> 
 <p><a name="an_9:28">9:28</a> [A] waurd auk ustiuhands jah gamaurgjands in garaihtein, unte waurd gamaurgiþ taujiþ frauja ana airþai.</p> 
 <p><a name="an_9:29">9:29</a> [A] jah swaswe fauraqaþ Esaïas: nih frauja Sabaoþ biliþi unsis fraiwa, swe Saudauma þau waurþeima jah swe Gaumaurra þau galeikai waurþeima.</p> 
 <p><a name="an_9:30">9:30</a> [A] hva nu qiþam? þatei þiudos þos ni laistjandeins garaihtein gafaifahun garaihtein, aþþan garaihtein þo us galaubei(nai);</p> 
 <p><a name="an_9:31">9:31</a> [A] iþ Israel laistjands witoþ garaihteins bi witoþ garaihteins ni gasnau.</p> 
 <p><a name="an_9:32">9:32</a> [A] Duhve? unte ni us galaubeinai, ak us waurstwam witodis; bistuggqun du staina bistuggqis,</p> 
 <p><a name="an_9:33">9:33</a> [A] swaswe gameliþ ist: sai, galagja in Sion stain bistuggqis jah hallu gamarzeinais, jah  galaubjands du imma ni gaaiwiskoda.</p> 
 <p><a name="an_10:1">10:1</a> [A] Broþrjus, sa raihtis wilja meinis hairtins jah bida du guda bi ins du naseinai.</p> 
 <p><a name="an_10:2">10:2</a> [A] weitwodja auk im þatei aljan gudis haband, akei ni bi kunþja.</p> 
 <p><a name="an_10:3">10:3</a> [A] unkunnandans auk gudis garaihtein jah seina garaihtein sokjandans stiurjan, garaihtein gudis ni ufhausidedun.</p> 
 <p><a name="an_10:4">10:4</a> [A] ustauhts auk witodis Xristus du garaihtein allaim þaim galaubjandam.</p> 
 <p><a name="an_10:5">10:5</a> [A] Moses auk meleiþ þo garaihtein us witoda, þatei sa taujands þo manna libaiþ in izai.</p> 
 <p><a name="an_10:6">10:6</a> [A] iþ so us galaubeinai garaihtei swa qiþiþ: ni qiþais in hairtin þeinamma: hvas ussteigiþ in himin? þat~ist Xristu dalaþ attiuhan;</p> 
 <p><a name="an_10:7">10:7</a> [A] aiþþau: hvas gasteigiþ in afgrundiþa? þat~ist Xristu us dauþaim iup ustiuhan.</p> 
 <p><a name="an_10:8">10:8</a> [A] akei hva qiþiþ? nehva þus þata waurd ist in munþa þeinamma jah in hairtin þeinamma, þat~ist waurd galaubeinais þatei merjam.</p> 
 <p><a name="an_10:9">10:9</a> [A] þei jabai andhaitis in munþa þeinamma fraujin Iesu jah galaubeis in hairtin þeinamma þatei guþ ina urraisida us dauþaim, ganisi(s).</p> 
 <p><a name="an_10:10">10:10</a> [A] hairto auk galaubeiþ du garaihtiþai, iþ munþa andhaitada du ganistai.</p> 
 <p><a name="an_10:11">10:11</a> [A] qiþiþ auk þata gameliþ: hvazuh sa galaubjands du imma ni gaaiwiskoda.</p> 
 <p><a name="an_10:12">10:12</a> [A] ni auk ist gaskaideins Iudaiaus jah Krekis; sa sama auk frauja allaize, gabigs in allans þans bidjandans sik.</p> 
 <p><a name="an_10:13">10:13</a> [A] hvazuh auk saei anahaitiþ bidai namo fraujins, ganisiþ.</p> 
 <p><a name="an_10:14">10:14</a> [A] hvaiwa nu bidjand du þammei ni galaubidedun? aiþþau hvaiwa galaubjand þammei ni hausidedun? iþ hvaiwa hausjand inu merjandan?</p> 
 <p><a name="an_10:15">10:15</a> [A] iþ hvaiwa merjand, niba insandjanda? swaswe gameliþ ist: hvaiwa skaunjai fotjus þize spillondane gawairþi, þize spillondane þiuþ.</p> 
 <p><a name="an_10:16">10:16</a> [A] akei ni allai ufhausidedun aiwaggeljon: Esaïas auk qiþiþ: frauja, hvas galaubida hauseinai unsarai?</p> 
 <p><a name="an_10:17">10:17</a> [A] þannu galaubeins us gahauseinai, iþ gahauseins þairh waurd Xristaus.</p> 
 <p><a name="an_10:18">10:18</a> [A] akei qiþa: ibai ni hausidedun? raihtis: and alla airþa galaiþ drunjus ize jah and andins midjungardis waurda ize.</p> 
 <p><a name="an_10:19">10:19</a> [A] akei qiþa: ibai Israel ni fanþ? frumist Moses qiþiþ: ik in aljana izwis brigga in unþiudom, in þiudai unfraþjandein in þwairhein izwis brigga.</p> 
 <p><a name="an_10:20">10:20</a> [A] iþ Esaïas anananþeiþ jah qiþiþ: bigitans warþ þaim mik ni gasokjandam, swikunþs warþ þaim mik ni gafraihnandam.</p> 
 <p><a name="an_10:21">10:21</a> [A] iþ du Israela qiþiþ: allana dag usbraidida (þos) handuns meinos du managein ungalaubjandein jah andstandandein.</p> 
 <p><a name="an_11:1">11:1</a> [A] Qiþa nu: ibai afskauf guþ a(r)bja seinamma? nis~sijai! jah auk ik Israeleites im . . . .</p> 
 <p><a name="an_11:11">11:11</a> [A] . . . . ei gadruseina? nis~sijai! ak þizai ize missadedai ganists þiudom du in aljana briggan ins.</p> 
 <p><a name="an_11:12">11:12</a> [A] iþ jabai missadeds ize gabei fairhvau jah wanains ize gabei þiudom, hvan mais fullo ize?</p> 
 <p><a name="an_11:13">11:13</a> [A] izwis auk qiþa þiudom: swa lagga swe ik im þiudo apaustaulus, andbahti mein mikilja,</p> 
 <p><a name="an_11:14">11:14</a> [A] ei hvaiwa in aljana briggau leik mein jah ganasjau sumans us im.</p> 
 <p><a name="an_11:15">11:15</a> [A] jabai auk uswaurpa ize gabei fairhvaus, hva so andanumts, nibai libains us dauþaim?</p> 
 <p><a name="an_11:16">11:16</a> [A] þandei ufarskafts weiha, jah daigs, jah jabai waurts weiha, jah astos.</p> 
 <p><a name="an_11:17">11:17</a> [A] iþ jabai sumai þize aste usbruknodedun, iþ þu wilþeis alewabagms wisands intrusgiþs warst in ins jah gamains þizai waur(htai) jah smairþra alewabagmis warst,</p> 
 <p><a name="an_11:18">11:18</a> [A] ni hvop ana þans a[n]stans; iþ jabai hvopis, ni þu þo waurt[s] bairis, ak so waurts þuk.</p> 
 <p><a name="an_11:19">11:19</a> [A] qiþais nu: usbruknodedun astos, ei ik intrusgjaidau.</p> 
 <p><a name="an_11:20">11:20</a> [A] waila! ungalaubeinai usbruknodedun, iþ þu galaubeinai gastost; ni hugei hauhaba, ak ogs.</p> 
 <p><a name="an_11:21">11:21</a> [A] þandei guþ þans us gabaurþai astans ni freidida, ibai aufto ni þuk freidjai.</p> 
 <p><a name="an_11:22">11:22</a> [A] sai nu selein jah hvassein [garaihta] gudis; aþþan ana þaim þaiei gadrusun, hvassein, iþ ana þus selein, jabai þairhwisis in selein; aiþþau jah þu usmaitaza,</p> 
 <p><a name="an_11:23">11:23</a> [A] jah jainai, niba gatulgjand sik in ungalaubeinai, intrusgjanda; mahteigs auk ist guþ aftra intrusgjan ins.</p> 
 <p><a name="an_11:24">11:24</a> [A] jabai auk þu us wistai usmaitans þis wilþeis alewabagmis jah aljakuns wisands, intrusgans warst in g(o)dana alewabagm, hvan filu mais þai bi wistai intrusgjanda in swesana alewabagm?</p> 
 <p><a name="an_11:25">11:25</a> [A] ni auk wiljau izwis unw(eisa)ns, broþrjus, þizos runos, ei ni sijaiþ in izwis silbam frodai, unte daubei <b> sumata Israela warþ, und þatei fullo þiudo inngaleiþai.</b></p> 
 <p><a name="an_11:26">11:26</a> [A] jah swa allai Israel ganisand, swaswe gameliþ ist: urrinniþ us Sion sa lausjands du afwandjan afgudein af Iakoba.</p> 
 <p><a name="an_11:27">11:27</a> [A] jah so im fram mis triggwa, þan afnima frawaurhtins ize.</p> 
 <p><a name="an_11:28">11:28</a> [A] aþþan bi aiwaggeljon fijandans in izwara, iþ bi gawaleinai liubai ana attans.</p> 
 <p><a name="an_11:29">11:29</a> [A] inu idreiga sind auk gibos jah laþons gudis.</p> 
 <p><a name="an_11:30">11:30</a> [A] swaswe raihtis jus suman ni galaubideduþ guda, iþ nu gaarmaidai waurþuþ þizai ize ungalaubeinai,</p> 
 <p><a name="an_11:31">11:31</a> [A] swa jah þai nu ni galaubidedun izwarai armaion, ei jah eis gaarmaindau.</p> 
 <p><a name="an_11:32">11:32</a> [A] galauk auk guþ allans in ungalaubeinai, ei allans gaarmai.</p> 
 <p><a name="an_11:33">11:33</a> [A] o diupiþa gabeins handugeins . . . .</p> 
 <p><a name="an_11:33">11:33</a> [Car] . . . . jah witubnjis gudis! hvaiwa unusspilloda sind stauos is jah unbilaistidai wigos is!</p> 
 <p><a name="an_11:34">11:34</a> [Car] hvas auk ufkunþa fraþi fraujins aiþþau hvas imma ragineis was?</p> 
 <p><a name="an_11:35">11:35</a> [Car] aiþþau hvas imma fruma gaf, jah fragildaidau imma?</p> 
 <p><a name="an_11:36">11:36</a> [Car] unte us imma jah þairh ina jah in imma alla; immuh wulþus du aiwam, amen.</p> 
 <p><a name="an_12:1">12:1</a> [Car] Bidja nu izwis, broþrjus, þairh bleiþein gudis, usgiban leika izwara saud qiwana, weihana, waila galeikaidana guda, andaþahtana blotinassu izwarana.</p> 
 <p><a name="an_12:2">12:2</a> [Car] ni galeikoþ izwis þamma aiwa, <a> ananiujiþai fraþjis izwaris du gakiusan hva sijai wilja gudis, þatei goþ jah galeikaiþ jah ustauhan.</a></p> 
 <p><a name="an_12:3">12:3</a> [Car] qiþa auk þairh anst gudis sei gibana ist mis, allaim wisandam in izwis, ni mais fraþjan þau skuli fraþjan, ak fraþjan du waila fraþjan, hvarjammeh swaswe guþ gadailida mitaþ galaubeinais.</p> 
 <p><a name="an_12:4">12:4</a> [Car] swaswe raihtis in ainamma leika liþuns managans habam, þaiþ~þan liþjus allai ni þata samo taui haband;</p> 
 <p><a name="an_12:5">12:5</a> [Car] swa managai ain leik sijum in Xristau, aþþan ainhvarjizuh anþar <a> . . . .</a></p> 
 <p><a name="an_12:8">12:8</a> [A] . . . . sa dailjands in allawerein, sa faurastandands in usdaudein, sa armands in hlasein.</p> 
 <p><a name="an_12:9">12:9</a> [A] friaþwa unliuta; fiandans u(b)i(l)a, haftjandans godamma;</p> 
 <p><a name="an_12:10">12:10</a> [A] broþralubon in izwis misso friaþwamildjai; sweriþai izwis misso faurarahnjandans;</p> 
 <p><a name="an_12:11">12:11</a> [A] usdaudein ni latai; ahmin wulandans; fraujin skalkinondans;</p> 
 <p><a name="an_12:12">12:12</a> [A] wenai faginondans; aglons usþulandans; bidai haftjandans;</p> 
 <p><a name="an_12:13">12:13</a> [A] andawiznim weihaize gamainjandans; gastigodein galaistjandans;</p> 
 <p><a name="an_12:14">12:14</a> [A] þiuþjaiþ þans wrikandans izwis: þiuþjaiþ jah ni unþiuþjaiþ;</p> 
 <p><a name="an_12:15">12:15</a> [A] faginon miþ faginondam, gretan miþ gretandam.</p> 
 <p><a name="an_12:16">12:16</a> [A] þata samo in izwis misso fraþjandans; ni hauhaba hugjandans, ak þaim hnaiwam miþgawisandans; ni wairþaiþ inahai bi izwis silbam.</p> 
 <p><a name="an_12:17">12:17</a> [A] ni ainummehun ubil und ubilamma usgibandans; bisaihvandans godis ni þatainei in andwairþja gudis, ak jah in andwairþja manne allaize.</p> 
 <p><a name="an_12:17">12:17</a> [Car] . . . . in andwairþja gudis, ak jah in andwairþja manne allaize.</p> 
 <p><a name="an_12:18">12:18</a> [A] jabai magi wairþan us izwis, miþ allaim mannam gawairþi habandans.</p> 
 <p><a name="an_12:18">12:18</a> [Car] jabai magi wairþan us izwis, miþ allaim mannam gawairþi habandans.</p> 
 <p><a name="an_12:19">12:19</a> [A] ni izwis silbans gawrikandans, liubans, ak gibiþ staþ þwairhein; gameliþ ist auk: mis fraweit leitaidau, ik fragilda, qiþiþ frauja.</p> 
 <p><a name="an_12:19">12:19</a> [Car] ni izwis silbans gawrikandans, liubans, ak gibiþ staþ þwairhein; gameliþ ist auk: mis fraweit leitaidau, ik fragilda, qiþiþ frauja.</p> 
 <p><a name="an_12:20">12:20</a> [A] jabai gredo fijand þeinana, mat gif imma; iþ jabai þaursjai, dragkei ina; þata auk taujands haurja funins rikis ana haubiþ is.</p> 
 <p><a name="an_12:20">12:20</a> [Car] jabai gredo fijand þeinana, mat gif imma; iþ jabai þaursjai, dragkei ina; þata auk taujands haurja funins rikis ana haubiþ is.</p> 
 <p><a name="an_12:21">12:21</a> [A] ni gajiukaizau af unþiuþa, ak gajiukais [af] þiuþa unþiuþ.</p> 
 <p><a name="an_12:21">12:21</a> [Car] ni gajiukaizau af unþiuþa, ak gajiukais [af] þiuþa unþiuþ.</p> 
 <p><a name="an_13:1">13:1</a> [A] All saiwalo waldufnjam ufarwisandam ufhausjai; unte nist waldufni alja fram guda, iþ þo wisandona fram guda gasatida sind.</p> 
 <p><a name="an_13:1">13:1</a> [Car] All saiwalo waldufnjam ufarwisandam ufhausjai; unte nist waldufni alja fram guda, iþ þo wisandona fram guda gasatida sind.</p> 
 <p><a name="an_13:2">13:2</a> [A] swaei sa andstandands waldufnja gudis garaideinai andstoþ; iþ þai andstandandans silbans sis wargiþa nimand.</p> 
 <p><a name="an_13:2">13:2</a> [Car] swaei sa andstandands waldufnja gudis garaideinai andstoþ; iþ þai andstandandans silbans sis wargiþa nimand.</p> 
 <p><a name="an_13:3">13:3</a> [A] þai auk reiks ni sind agis godamma waurstwa, ak ubilamma; aþþan wileis ei ni ogeis waldufni, þiuþ taujais jah habais hazein us þamma;</p> 
 <p><a name="an_13:3">13:3</a> [Car] þai auk reiks ni sind agis godamma waurstwa, ak ubilamma; aþþan wileis ei ni ogeis waldufni, þiuþ taujais jah habais hazein us þamma;</p> 
 <p><a name="an_13:4">13:4</a> [A] unte gudis andbahts ist þus in godamma. iþ jabai ubil taujis, ogs; unte ni sware þana hairau bairiþ; gudis auk andbahts ist, fraweitands in þwairhein þamma ubil taujandin.</p> 
 <p><a name="an_13:4">13:4</a> [Car] unte gudis andbahts ist þus in godamma. iþ jabai ubil taujis, ogs; unte ni sware þana hairu bairiþ; gudis auk andbahts ist, fraweitands in þwairhein þamma ubil taujandin.</p> 
 <p><a name="an_13:5">13:5</a> [A] duþþe ufhausjaiþ ni þatainei in þwairheins, ak jah in miþwisseins.</p> 
 <p><a name="an_13:5">13:5</a> [Car] duþþe ufhausjaiþ . . . .</p> 
 <p><a name="an_13:6">13:6</a> [A] inuþ~þis auk jah gilstra ustiuhaiþ; unte andbahtos gudis sind in þamma silbin skalkinondans.</p> 
 <p><a name="an_13:7">13:7</a> [A] usgibiþ nu allaim skuldo: þammei gabaur gabaur, þammei mota mota, þammei agis agis, þammei sweriþa sweriþa.</p> 
 <p><a name="an_13:8">13:8</a> [A] ni ainummehun waihtais skulans sijaiþ, niba þatei i(z)wi(s) misso frijoþ; unte saei frijoþ nehvundjan, witoþ usfullida.</p> 
 <p><a name="an_13:9">13:9</a> [A] þata auk: ni horinos, ni maurþrjais, ni hlifais, nih faihugeigais, jah jabai hvo anþaraizo anabusne ist, in þamma waurda usfulljada, þamma: frijos nehvundjan þeinana swe þuk silban.</p> 
 <p><a name="an_13:10">13:10</a> [A] friaþwa nehvundjins ubil ni waurkeiþ; usfulleins nu witodis ist friaþwa.</p> 
 <p><a name="an_13:11">13:11</a> [A] jah þata witandans þata þeihs, þatei mel ist uns ju us slepa urreisan; unte nu nehvis ist naseins unsara þau þan galaubidedum.</p> 
 <p><a name="an_13:12">13:12</a> [A] nahts framis galaiþ, iþ dags atnehvida; uswairpam nu waurstwam riqizis, iþ gawasjam sarwam liuhadis.</p> 
 <p><a name="an_13:13">13:13</a> [A] swe in daga garedaba gaggaima, ni gabauram jah drugkaneim, ni ligram jah aglaitjam ni haifstai jah aljana;</p> 
 <p><a name="an_13:14">13:14</a> [A] ak gahamoþ fraujin unsaramma Xristau Iesua jah leikis mun ni taujaiþ in lustuns.</p> 
 <p><a name="an_14:1">14:1</a> [A] Iþ unmahteigana galaubeinai andnimaiþ, ni du tweifleinai mitone.</p> 
 <p><a name="an_14:2">14:2</a> [A] sums raihtis galaubeiþ matjan allata; iþ saei unmahteigs ist, gras matjiþ.</p> 
 <p><a name="an_14:3">14:3</a> [A] sa matjands þamma ni matjandin ni frakuni, iþ sa ni matjands þana matjandan ni stojai; guþ auk ina andnam.</p> 
 <p><a name="an_14:4">14:4</a> [A] þu hvas is, þuei stojis framaþjana skalk? seinamma fraujin standiþ aiþþau driusiþ; aþþan standiþ; mahteigs auk ist frauja gastoþ[an]an ina.</p> 
 <p><a name="an_14:5">14:5</a> [A] sums raihtis stojiþ dag hindar daga . . . .</p> 
 <p><a name="an_14:9">14:9</a> [Car] . . . . jah qiwaim jah dauþaim fraujinoþ.</p> 
 <p><a name="an_14:10">14:10</a> [Car] iþ þu, hva stojis broþar þeinana? aiþþau jah þu, hva frakant broþr þeinamma? allai auk gasatjanda faura stauastola Xristaus.</p> 
 <p><a name="an_14:11">14:11</a> [Car] gameliþ ist auk: liba ik, qiþiþ frauja, þatei mis all kniwe biugiþ jah andhaitiþ all razdo guda.</p> 
 <p><a name="an_14:12">14:12</a> [Car] þannu nu hvarjizuh unsara fram sis raþjon usgibiþ guda.</p> 
 <p><a name="an_14:13">14:13</a> [Car] ni þanamais nu uns misso stojaima, ak þata stojaiþ mais, ei ni satjaiþ bistugq broþr aiþþau gamarzein.</p> 
 <p><a name="an_14:14">14:14</a> [Car] wait jag~gatraua in fraujin Iesua, þatei ni waiht gawamm þairh sik silbo, niba þamma munandin , þamma gamain ist.</p> 
 <p><a name="an_14:15">14:15</a> [Car] iþ jabai in matis broþar þeins gaurjada, ju ni bi friaþwai gaggis. ni nunu mata þeinamma jainamma fraqistjais, faur þanei Xristus gaswalt.</p> 
 <p><a name="an_14:16">14:16</a> [Car] ni wajamerjaidau unsar þiuþ.</p> 
 <p><a name="an_14:17">14:17</a> [Car] nist auk þiudangardi gudis mats jah dragk, ak garaihtei jah gawairþi jah faheþs in ahmin weihamma.</p> 
 <p><a name="an_14:18">14:18</a> [Car] saei auk in þaim skalkinoþ Xristau, waila galeikaiþ guda jah gakusans ist mannam.</p> 
 <p><a name="an_14:19">14:19</a> [Car] þannu nu þoei gawairþjis sind, laistjaima, jah þoei timreinais sind in uns misso.</p> 
 <p><a name="an_14:20">14:20</a> [Car] ni nunu in matis gatair waurstw gudis . . . .</p> 
 <p><a name="an_15:3">15:3</a> [Car] . . . . þize idweitjandane þuk gadrusun ana mik.</p> 
 <p><a name="an_15:4">15:4</a> [Car] swa filu auk swe fauragameliþ warþ, du unsarai laiseinai gameliþ warþ, ei þairh þulain jah gaþrafstein boko wen habaima.</p> 
 <p><a name="an_15:5">15:5</a> [Car] iþ guþ þulainais jah þrafsteinais gibai izwis þata samo fraþjan in izwis misso bi Xristu Iesu,</p> 
 <p><a name="an_15:6">15:6</a> [Car] ei gawiljai ainamma munþa hauhjaiþ guþ jah attan fraujins unsaris Iesuis Xristaus.</p> 
 <p><a name="an_15:7">15:7</a> [Car] in þizei andnimaiþ izwis misso, swaswe jah Xristus andnam izwis du wulþau gudis.</p> 
 <p><a name="an_15:8">15:8</a> [Car] qiþa auk Xristu Iesu andbaht waurþanana <b> fram sunjai gudis du gatulgjan gahaita attane,</b></p> 
 <p><a name="an_15:9">15:9</a> [Car] iþ þiudos in armahairteins hauhjan guþ, swaswe gameliþ ist: duþþe andhaita þus in þiudom, frauja, jah namin þeinamma liuþo.</p> 
 <p><a name="an_15:10">15:10</a> [Car] jah aftra qiþiþ: sifaiþ þiudos miþ managein is.</p> 
 <p><a name="an_15:11">15:11</a> [Car] jah aftra qiþiþ: hazjiþ allos þiudos fraujan jah hazjaina ina allos manageins.</p> 
 <p><a name="an_15:12">15:12</a> [Car] jah aftra Esaeias qiþiþ: wairþiþ waurts Iaissaizis, jah sa usstandands reikinoþ þiudom; du imma þiudos wenjand.</p> 
 <p><a name="an_15:13">15:13</a> [Car] iþ guþ lubainais fulljai izwis allaizos fahedais . . . .</p> 
 <p><a name="an_16:21">16:21</a> [A] . . . . jah Lukius jah Iasson jah Soseipatrus, þai niþjos meinai;</p> 
 <p><a name="an_16:22">16:22</a> [A] golja izwis ik Tairtius sa meljands þo aipistaulein in fraujin;</p> 
 <p><a name="an_16:23">16:23</a> [A] goleiþ izwis Gaïus, wairdus meins jah allaizos aikklesjons. goleiþ izwis Airastus, fauragaggja baurgs, jah Qartus sa broþar.</p> 
 <p><a name="an_16:24">16:24</a> [A] ansts fraujins unsaris Iesuis Xristaus miþ ahmin izwaramma. Amen.</p> 
 <p><a name="an_16:255">16:255</a> [A] Du Rumonim ustauh. Du Rumonim meliþ ist us Kaurinþon.</p> 
 <p></p><hr>
 <center>
 <a href="co1.htm">Next: 1 Corinthians</a></center>
 </body>