<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="mat.htm">Previous</a> 
 <a href="luk.htm">Next</a> 
 </center>
 <hr>
  <h3 align="center">Breton Bible: Mark</h3> 
 <p><a name="an_1:1">1:1</a> Penn-kentañ Aviel Jezuz-Krist, Mab Doue.</p> 
 <p><a name="an_1:2">1:2</a> Hervez ar pezh a oa bet skrivet er brofeded: Setu e kasan va c'hannad dirak da zremm, da gempenn an hent dirazout;</p> 
 <p><a name="an_1:3">1:3</a> mouezh an hini a gri el lec'h distro a lavar: Kempennit hent an Aotrou, plaenit e wenodennoù.</p> 
 <p><a name="an_1:4">1:4</a> Yann a zeuas o badeziñ el lec'h distro, hag o prezeg badeziant ar geuzidigezh evit pardon ar pec'hedoù.</p> 
 <p><a name="an_1:5">1:5</a> An holl Judea hag holl dud Jeruzalem a yae d'e gavout, hag e oant badezet gantañ er stêr Jordan, oc'h anzav o fec'hedoù.</p> 
 <p><a name="an_1:6">1:6</a> Yann a zouge ur sae a vlev kañval hag ur gouriz lêr en-dro d'e groazell; e voued a oa kilheien-raden ha mel gouez.</p> 
 <p><a name="an_1:7">1:7</a> Hag e prezege, o lavarout: Dont a ra unan war va lerc'h, hag a zo galloudusoc'h egedon, ha n'on ket dellezek, en ur blegañ, da zieren korreenn e votoù.</p> 
 <p><a name="an_1:8">1:8</a> Evidon-me, ho padezet em eus en dour, met eñ ho padezo er Spered-Santel.</p> 
 <p><a name="an_1:9">1:9</a> Erruout a reas, en amzer-se, ma teuas Jezuz eus Nazared e Galilea, hag e voe badezet gant Yann er Jordan.</p> 
 <p><a name="an_1:10">1:10</a> Kerkent, evel ma save eus an dour, e welas an neñvoù digor hag ar Spered-Santel, evel ur goulm, o tiskenn warnañ.</p> 
 <p><a name="an_1:11">1:11</a> Ur vouezh a zeuas eus an neñvoù, o lavarout: Te eo va Mab karet-mat, ennout em eus lakaet va holl levenez.</p> 
 <p><a name="an_1:12">1:12</a> Ha raktal ar Spered a gasas Jezuz el lec'h distro.</p> 
 <p><a name="an_1:13">1:13</a> Hag e voe el lec'h distro daou-ugent devezh, o vezañ temptet gant Satan; eno e oa gant al loened gouez, hag an aeled a servije anezhañ.</p> 
 <p><a name="an_1:14">1:14</a> Met goude ma voe bet lakaet Yann er prizon, Jezuz a yeas e Galilea, o prezeg Aviel rouantelezh Doue,</p> 
 <p><a name="an_1:15">1:15</a> hag o lavarout: An amzer a zo peurc'hraet, ha rouantelezh Doue a zo tost. Ho pet keuz ha kredit en Aviel.</p> 
 <p><a name="an_1:16">1:16</a> Hag, evel ma valee a-hed mor Galilea, e welas Simon hag Andrev e vreur, o teurel o roued er mor, rak pesketaerien e oant.</p> 
 <p><a name="an_1:17">1:17</a> Neuze Jezuz a lavaras dezho: Heuilhit ac'hanon, ha me ho raio pesketaerien dud.</p> 
 <p><a name="an_1:18">1:18</a> Kerkent, o lezel o rouedoù, e heuilhjont anezhañ.</p> 
 <p><a name="an_1:19">1:19</a> Hag ac'hano, o vont un tamm a-raokoc'h, e welas en ur vag Jakez mab Zebedea, ha Yann e vreur, o fichañ o rouedoù.</p> 
 <p><a name="an_1:20">1:20</a> Raktal e c'halvas anezho; hag int, o lezel Zebedea o zad er vag gant an devezhourien, a heulias anezhañ.</p> 
 <p><a name="an_1:21">1:21</a> Goude-se ez ejont e Kafarnaoum; Jezuz, o vezañ da gentañ aet er sinagogenn deiz ar Sabad, a gelenne enni.</p> 
 <p><a name="an_1:22">1:22</a> Hag e oant souezhet eus e gelenn; rak o deskiñ a rae evel o kaout galloud, ha neket evel ar skribed.</p> 
 <p><a name="an_1:23">1:23</a> Neuze, en em gavas er sinagogenn un den dalc'het gant ur spered hudur hag a grias, o lavarout:</p> 
 <p><a name="an_1:24">1:24</a> Ah! Petra a zo etre te ha ni, Jezuz a Nazared? Deuet out evit hor c'holl? Me a oar piv out: Sant Doue.</p> 
 <p><a name="an_1:25">1:25</a> Jezuz a c'hourdrouzas anezhañ o lavarout: Tav, ha kae eus an den-se.</p> 
 <p><a name="an_1:26">1:26</a> Neuze ar spered hudur en hejas start hag o leuskel ur griadenn vras, a yeas kuit outañ.</p> 
 <p><a name="an_1:27">1:27</a> Souezhet bras e voent holl, en hevelep doare ma en em c'houlennent etrezo: Petra eo kement-mañ? Petra eo ar gredenn nevez-mañ? Rak gant galloud e c'hourc'hemenn, memes d'ar speredoù hudur, hag e sentont outañ.</p> 
 <p><a name="an_1:28">1:28</a> Hag ar vrud anezhañ en em skuilhas kerkent en holl vro en-dro da C'halilea.</p> 
 <p><a name="an_1:29">1:29</a> Kerkent goude, o vezañ aet er-maez eus ar sinagogenn, e teujont gant Jakez ha Yann e ti Simon hag Andrev.</p> 
 <p><a name="an_1:30">1:30</a> Mamm-gaer Simon a oa en he gwele, klañv gant an derzhienn, ha raktal e komzjont outañ diwar he fenn.</p> 
 <p><a name="an_1:31">1:31</a> Neuze, o tostaat, en ur gemer he dorn e reas dezhi sevel; raktal an derzhienn a yeas kuit diouti, hag e servijas anezho.</p> 
 <p><a name="an_1:32">1:32</a> War an abardaez, pa voe kuzhet an heol, e tegasjont dezhañ an holl dud klañv, hag ar re a oa dalc'het gant diaoulien.</p> 
 <p><a name="an_1:33">1:33</a> Holl dud kêr a oa dastumet dirak dor an ti.</p> 
 <p><a name="an_1:34">1:34</a> Hag e yac'haas kalz a dud klañv eus meur a gleñved, hag e kasas kuit meur a ziaoul, o tifenn outo lavarout ec'h anavezent anezhañ.</p> 
 <p><a name="an_1:35">1:35</a> Ar beure, evel ma rae c'hoazh gwall deñval, o vezañ savet, ez eas er-maez, hag o vont en ul lec'h a-du, e pedas eno.</p> 
 <p><a name="an_1:36">1:36</a> Simon, hag ar re a oa gantañ a yeas d'e glask.</p> 
 <p><a name="an_1:37">1:37</a> O vezañ e gavet, e lavarjont dezhañ: An holl a glask ac'hanout.</p> 
 <p><a name="an_1:38">1:38</a> Eñ a lavaras dezho: Deomp d'an nesañ bourc'hioù, evit ma prezegin ivez eno; rak evit-se eo on deuet.</p> 
 <p><a name="an_1:39">1:39</a> Hag e prezege en o sinagogennoù, dre an holl C'halilea, hag e kase kuit an diaoulien.</p> 
 <p><a name="an_1:40">1:40</a> Un den lovr a zeuas d'e gavout, en em daolas war e zaoulin, en pedas hag a lavaras dezhañ: Mar fell dit, e c'hellez va glanaat.</p> 
 <p><a name="an_1:41">1:41</a> Jezuz, o kaout truez outañ, a astennas e zorn, en stokas, hag a lavaras dezhañ: Fellout a ra din, bez glanaet.</p> 
 <p><a name="an_1:42">1:42</a> Hag adalek m'en devoa lavaret-se, al lorgnez a guitaas raktal an den-mañ, hag e voe glanaet.</p> 
 <p><a name="an_1:43">1:43</a> Jezuz a gasas anezhañ kuit raktal, gant gourc'hemennoù start,</p> 
 <p><a name="an_1:44">1:44</a> o lavarout dezhañ: Diwall da lavarout netra da zen; met kae hag en em ziskouez d'ar beleg, ha kinnig evit da c'hlanidigezh ar pezh en deus Moizez gourc'hemennet, evit ma servijo-se da desteni dezho.</p> 
 <p><a name="an_1:45">1:45</a> Met an den-mañ, o vezañ aet kuit, en em lakaas da zisklêriañ uhel an dra ha da skuilhañ ar vrud aze, en hevelep doare na c'helle mui Jezuz mont e kêr dirak an holl; met en em zerc'hel a rae er-maez el lec'hioù distro, hag a bep tu e teued d'e gavout.</p> 
 <p><a name="an_2:1">2:1</a> Un devezh bennak goude, Jezuz a zistroas da Gafarnaoum, hag e voe klevet e oa en ti.</p> 
 <p><a name="an_2:2">2:2</a> Ha kerkent kement a dud en em zastumas eno, en hevelep doare ma ne oa ket a lec'h a-walc'h dirak an nor evit o derc'hel; eñ a brezege dezho ger Doue.</p> 
 <p><a name="an_2:3">2:3</a> Neuze e teuas d'e gavout tud o tegas dezhañ un den seizet, douget gant pevar den.</p> 
 <p><a name="an_2:4">2:4</a> Met evel na c'hellent ket tostaat ouzh an nor abalamour d'an dud niverus, e tistojont an ti ma oa ennañ; hag o vezañ e doullet, e tiskennjont ar gwele war ma oa gourvezet an den seizet warnañ.</p> 
 <p><a name="an_2:5">2:5</a> Neuze Jezuz, o welout o feiz, a lavaras d'an den seizet: Va mab, da bec'hedoù a zo pardonet dit.</p> 
 <p><a name="an_2:6">2:6</a> Ur re eus ar skribed a oa azezet eno, a soñje en o c'halonoù:</p> 
 <p><a name="an_2:7">2:7</a> Perak e lavar hemañ gwallgomzoù? Piv a c'hell pardoniñ ar pec'hedoù nemet Doue hepken?</p> 
 <p><a name="an_2:8">2:8</a> Jezuz, o vezañ anavezet raktal dre e spered e lavarent evel-se enno o-unan, a lavaras dezho: Perak hoc'h eus ar soñjoù-se en ho kalonoù?</p> 
 <p><a name="an_2:9">2:9</a> Petra eo an aesoc'h, lavarout d'an den seizet- mañ: Da bec'hedoù a zo pardonet dit, pe lavarout: Sav, kemer da wele, ha bale?</p> 
 <p><a name="an_2:10">2:10</a> Met evit ma ouiot penaos Mab an den en deus war an douar ar galloud da bardoniñ ar pec'hedoù, -e lavaras d'an den seizet-:</p> 
 <p><a name="an_2:11">2:11</a> Me a lavar dit, sav, kemer da wele, ha kae da'z ti.</p> 
 <p><a name="an_2:12">2:12</a> Ha kerkent e savas, hag o vezañ kemeret e wele, ez eas er-maez, dirak an holl, en hevelep doare ma oant holl souezhet, ha ma roent gloar da Zoue, o lavarout: Biskoazh n'hon eus gwelet kemend-all.</p> 
 <p><a name="an_2:13">2:13</a> Neuze Jezuz a zistroas war-zu ar mor; an holl bobl a zeue d'e gavout, hag eñ o c'helenne.</p> 
 <p><a name="an_2:14">2:14</a> En ur dremen, e welas Levi, mab Alfe, azezet e ti ar gwirioù, hag e lavaras dezhañ: Deus war va lerc'h. Eñ, o vezañ savet, en heulias.</p> 
 <p><a name="an_2:15">2:15</a> Jezuz o vezañ ouzh taol e ti an den-mañ, kalz a bublikaned hag a dud a vuhez fall en em lakaas ivez ouzh taol gantañ ha gant e ziskibien; rak kalz anezho o devoa heuliet anezhañ.</p> 
 <p><a name="an_2:16">2:16</a> Ar skribed hag ar farizianed, o welout penaos e tebre gant ar bublikaned ha gant an dud a vuhez fall, a lavaras d'e ziskibien: Perak e tebr hag ec'h ev-eñ gant ar bublikaned ha gant an dud a vuhez fall?</p> 
 <p><a name="an_2:17">2:17</a> Jezuz o vezañ klevet-se a lavaras dezho: N'eo ket ar re a zo yac'h o deus ezhomm a vedisin, met ar re a zo klañv; n'on ket deuet evit gervel ar re reizh [d'ar geuzidigezh], met ar bec'herien.</p> 
 <p><a name="an_2:18">2:18</a> Diskibien Yann ha re ar farizianed a yune alies, hag e teujont hag e lavarjont dezhañ: A-belec'h e teu, ma yun diskibien Yann ha re ar farizianed, ha da ziskibien-te ne yunont ket?</p> 
 <p><a name="an_2:19">2:19</a> Jezuz a lavaras dezho: Mignoned ar pried, ha gallout a reont yunañ e-pad ma'z emañ ar pried ganto? E-pad an holl amzer ma emañ ar pried ganto, ne c'hellont ket yunañ.</p> 
 <p><a name="an_2:20">2:20</a> Met deizioù a zeuio ma vo lamet ar pried diganto, ha neuze e yunint, en deizioù-se.</p> 
 <p><a name="an_2:21">2:21</a> Den ne wri un tamm mezher nevez ouzh un dilhad kozh, pe an tamm nevez a ziframmfe an hini kozh, hag ar rog a vefe brasoc'h.</p> 
 <p><a name="an_2:22">2:22</a> Den kennebeut ne lak gwin nevez e seier-lêr kozh; rak ar gwin [nevez] a dorrfe ar seier, ar gwin en em skuilhfe, hag ar seier-lêr a vefe kollet; met ar gwin nevez a zle bezañ lakaet e seier nevez.</p> 
 <p><a name="an_2:23">2:23</a> C'hoarvezout a reas, evel ma tremene Jezuz dre barkeier ed un deiz sabad, penaos e ziskibien, en ur vale, en em lakaas da ziframmañ tañvouezennoù.</p> 
 <p><a name="an_2:24">2:24</a> Ar farizianed a lavaras dezhañ: Sell, perak e reont ar pezh n'eo ket aotreet ober deizioù ar sabad?</p> 
 <p><a name="an_2:25">2:25</a> Eñ a lavaras dezho: N'hoc'h eus ket biskoazh lennet ar pezh a reas David, p'en devoa ezhomm, ha p'en devoa naon, eñ hag ar re a oa gantañ?</p> 
 <p><a name="an_2:26">2:26</a> Penaos ez eas e ti Doue, e amzer Abiazar, beleg-meur, hag e tebras baraoù a ginnig, evit ne oa nemet ar veleien a dlee o debriñ, hag e roas lod ivez d'ar re a oa gantañ?</p> 
 <p><a name="an_2:27">2:27</a> Neuze e lavaras dezho: Ar sabad a zo bet graet evit an den, neket an den evit ar sabad.</p> 
 <p><a name="an_2:28">2:28</a> Dre-se Mab an den a zo mestr memes war ar sabad.</p> 
 <p><a name="an_3:1">3:1</a> Jezuz a yeas ur wech all er sinagogenn, hag e oa eno un den en devoa un dorn disec'het.</p> 
 <p><a name="an_3:2">3:2</a> Hag ec'h eveshaent outañ da welout hag eñ a yac'hafe anezhañ, deiz ar sabad, evit e damall.</p> 
 <p><a name="an_3:3">3:3</a> Neuze e lavaras d'an den en devoa an dorn disec'het: En em zalc'h aze er c'hreiz.</p> 
 <p><a name="an_3:4">3:4</a> Hag e lavaras dezho: Hag aotreet eo ober vad pe droug, e deizioù ar sabad, saveteiñ un den pe e lezel da goll? Hag int a davas.</p> 
 <p><a name="an_3:5">3:5</a> Neuze, o sellout outo gant fae, hag o vezañ glac'haret eus kaleter o c'halon, e lavaras d'an den-se: Astenn da zorn. Hag ec'h astennas anezhañ, hag e teuas yac'h [evel egile].</p> 
 <p><a name="an_3:6">3:6</a> Ar farizianed, o vezañ aet er-maez, a zalc'has raktal kuzul gant an herodianed a-enep dezhañ, evit e lakaat da vervel.</p> 
 <p><a name="an_3:7">3:7</a> Neuze Jezuz en em dennas gant e ziskibien war-zu ar mor, hag ul lod bras a dud a heulie anezhañ eus Galilea, eus Judea,</p> 
 <p><a name="an_3:8">3:8</a> eus Jeruzalem, eus Idumea, hag eus an tu all d'ar Jordan. Hag ar re a oa diwar-dro Tir ha Sidon, o vezañ klevet komz eus an traoù bras a reas, a zeuas e niver bras war-zu ennañ.</p> 
 <p><a name="an_3:9">3:9</a> Eñ a lavaras d'e ziskibien derc'hel prest ur vag dezhañ, abalamour d'ar bobl vras-se, gant aon na vije re wasket ganto.</p> 
 <p><a name="an_3:10">3:10</a> Rak kalz anezho en devoa yac'haet, en hevelep doare ma en em daole warnañ, evit stekiñ outañ, kement en devoa ur c'hleñved.</p> 
 <p><a name="an_3:11">3:11</a> Ha pa wele an speredoù hudur anezhañ, e taoulinent dirazañ hag e krient: Te eo Mab Doue!</p> 
 <p><a name="an_3:12">3:12</a> Met eñ a c'hourc'hemenne start dezho na zisklêrjent ket anezhañ.</p> 
 <p><a name="an_3:13">3:13</a> Pignat a reas neuze war ur menez, hag e c'halvas ar re a felle dezhañ, hag e teujont d'e gavout.</p> 
 <p><a name="an_3:14">3:14</a> Hag e lakaas daouzek anezho, da vezañ gantañ, evit o c'has da brezeg,</p> 
 <p><a name="an_3:15">3:15</a> hag evit kaout ar galloud [da yac'haat ar re glañv ha] da gas kuit an diaoulien.</p> 
 <p><a name="an_3:16">3:16</a> Bez' e oant: Simon, ma roas an anv a Bêr dezhañ;</p> 
 <p><a name="an_3:17">3:17</a> Jakez mab Zebedea, ha Yann breur Jakez, ma roas an anv a Voanergez dezho, da lavarout eo, mibien ar c'hurun;</p> 
 <p><a name="an_3:18">3:18</a> Andrev, Filip, Bartolome, Mazhev, Tomaz, Jakez mab Alfe, Tadde, Simon ar C'hananeat,</p> 
 <p><a name="an_3:19">3:19</a> ha Judaz Iskariod, a oa an hini en gwerzhas. Neuze e tistrojont d'an ti;</p> 
 <p><a name="an_3:20">3:20</a> ar bobl en em zastumas a-nevez eno, en hevelep doare ma ne c'hellent ket memes kemer o fred.</p> 
 <p><a name="an_3:21">3:21</a> E gerent, o vezañ klevet kement-se, a yeas evit e gemer, rak lavarout a raent: Diskiantet eo.</p> 
 <p><a name="an_3:22">3:22</a> Hag ar skribed, a oa diskennet eus Jeruzalem, a lavare: Trec'het eo gant Beelzebul; kas a ra kuit an diaoulien dre briñs an diaoulien.</p> 
 <p><a name="an_3:23">3:23</a> Met Jezuz, o vezañ o galvet, a lavaras dezho dre barabolennoù: Penaos e c'hell Satan kas Satan kuit?</p> 
 <p><a name="an_3:24">3:24</a> Mar bez ur rouantelezh a-enep dezhi hec'h-unan, ne c'hell ket ar rouantelezh-se padout;</p> 
 <p><a name="an_3:25">3:25</a> ha mar bez un ti a-enep dezhañ e-unan, ne c'hell ket an ti-se padout;</p> 
 <p><a name="an_3:26">3:26</a> evel-se, mar sav Satan a-enep dezhañ e-unan ha mar deo dizunvan, ne c'hell ket padout, met e ziwezh eo.</p> 
 <p><a name="an_3:27">3:27</a> Den ne c'hell mont e ti un den kreñv ha preizhañ e vadoù, nemet en defe da gentañ ereet an den kreñv-se; neuze e preizho e di.</p> 
 <p><a name="an_3:28">3:28</a> Me a lavar deoc'h e gwirionez, penaos pep pec'hed a vo pardonet da vugale an dud, kenkoulz hag ar gwallgomzoù m'o devo touet drezo;</p> 
 <p><a name="an_3:29">3:29</a> met piv bennak en devo gwallgomzet a-enep ar Spered-Santel, n'en devo biken a bardon; met dalc'het e vo dindan ar varn peurbadus.</p> 
 <p><a name="an_3:30">3:30</a> Jezuz a gomze evel-se, abalamour ma lavarent: Dalc'het eo gant ur spered hudur.</p> 
 <p><a name="an_3:31">3:31</a> E vreudeur hag e vamm a erruas eta, hag oc'h en em zerc'hel er-maez, e kasjont d'e c'hervel;</p> 
 <p><a name="an_3:32">3:32</a> ar bobl a oa azezet en-dro dezhañ, hag e voe lavaret dezhañ: Setu, da vamm ha da vreudeur a zo er-maez aze o c'houlenn ac'hanout.</p> 
 <p><a name="an_3:33">3:33</a> Met eñ a respontas: Piv eo va mamm, piv eo va breudeur?</p> 
 <p><a name="an_3:34">3:34</a> Hag o teurel e zaoulagad war ar re a oa en-dro dezhañ, e lavaras: Setu va mamm ha va breudeur.</p> 
 <p><a name="an_3:35">3:35</a> Rak piv bennak a ra bolontez Doue, hennezh eo va breur ha va c'hoar ha va mamm.</p> 
 <p><a name="an_4:1">4:1</a> Jezuz en em lakaas c'hoazh da gelenn, e-tal ar mor, hag ur bobl vras o vezañ en em zastumet en e gichen, e pignas en ur vag hag ec'h azezas enni, hag an holl bobl a oa war an douar e-tal ar mor.</p> 
 <p><a name="an_4:2">4:2</a> Deskiñ a rae dezho kalz a draoù, dre barabolennoù, hag e lavare dezho en e gelennadurezh:</p> 
 <p><a name="an_4:3">4:3</a> Selaouit. Setu, un hader a yeas er-maez da hadañ;</p> 
 <p><a name="an_4:4">4:4</a> hag evel ma hade, ul lodenn eus an had a gouezhas a-hed an hent, hag al laboused a zeuas hag he debras holl.</p> 
 <p><a name="an_4:5">4:5</a> Ul lodenn all a gouezhas war ul lec'h meinek, e-lec'h ma oa nebeut a zouar; ha kerkent e savas, abalamour ne oa ket aet don en douar;</p> 
 <p><a name="an_4:6">4:6</a> met pa zeuas an heol, e voe devet, ha dre ma ne oa ket a wrizienn, e sec'has.</p> 
 <p><a name="an_4:7">4:7</a> Ul lodenn all a gouezhas e-touez ar spern; hag ar spern a greskas hag he mougas, ha ne roas ket a frouezh.</p> 
 <p><a name="an_4:8">4:8</a> Ul lodenn all a gouezhas en douar mat hag e roas frouezh, o sevel hag o kreskiñ, en hevelep doare ma roas ur c'hreunenn tregont, unan all tri-ugent, hag unan all kant.</p> 
 <p><a name="an_4:9">4:9</a> Hag e lavaras dezho: ra selaouo, an neb en deus divskouarn da glevout.</p> 
 <p><a name="an_4:10">4:10</a> Met, pa voe e-unan, ar re a oa en-dro dezhañ, gant an daouzek, a c'houlennas digantañ diwar-benn ar barabolenn-se.</p> 
 <p><a name="an_4:11">4:11</a> Eñ a lavaras dezho: Roet eo deoc'h-hu [da anavezout] traoù kuzhet rouantelezh Doue; met evit ar re a-ziavaez, pep tra a zo lavaret dre barabolennoù,</p> 
 <p><a name="an_4:12">4:12</a> evit o welout, e welont ha n'anavezont ket, hag o klevout, e klevont ha ne gomprenont ket, en aon na zistrofent, ha na vefe pardonet dezho o fec'hedoù.</p> 
 <p><a name="an_4:13">4:13</a> Hag e lavaras dezho: Ha ne gomprenit ket ar barabolenn-se? Ha penaos e komprenot ar re all?</p> 
 <p><a name="an_4:14">4:14</a> An hader a had ger Doue.</p> 
 <p><a name="an_4:15">4:15</a> Ar re a zo a-hed an hent, eo ar re ma'z eo hadet ar ger ennañ, met raktal m'o deus e glevet, e teu Satan hag a zilam ar ger a oa bet hadet en o c'halonoù;</p> 
 <p><a name="an_4:16">4:16</a> ar re a zegemer an had el lec'hioù meinek, eo ar re a glev ar ger, hag e zegemer da gentañ gant joa;</p> 
 <p><a name="an_4:17">4:17</a> met n'o deus ket a wrizienn enno oc'h-unan, ha ne badont nemet ur pennad; dre-se, pa zeu ar glac'har pe an heskinerezh abalamour d'ar ger, e kavont kerkent skouer fall.</p> 
 <p><a name="an_4:18">4:18</a> Hag ar re a zegemer an had e-touez an drein, eo ar re a selaou ar ger;</p> 
 <p><a name="an_4:19">4:19</a> met prederioù ar bed-mañ, ha tromplerezh ar pinvidigezhioù hag an holl c'hoantoù evit an traoù all o tont, a voug ar ger, hag e laka difrouezh.</p> 
 <p><a name="an_4:20">4:20</a> Met ar re o deus degemeret an had en un douar mat, eo ar re a selaou ar ger, en degemer, hag a zoug frouezh, ur c'hreunenn tregont, unan all tri-ugent, hag unan all kant.</p> 
 <p><a name="an_4:21">4:21</a> Lavarout a reas dezho c'hoazh: Degas a reer ur c'houlaouenn evit he lakaat dindan ar boezell, pe dindan ar gwele? N'eo ket evit he lakaat war ur c'hantolor?</p> 
 <p><a name="an_4:22">4:22</a> Rak n'eus netra kuzhet na zle bezañ disklêriet, ha n'eus netra goloet na vo gwelet gant an holl.</p> 
 <p><a name="an_4:23">4:23</a> Mar en deus unan bennak divskouarn da glevout, ra selaouo.</p> 
 <p><a name="an_4:24">4:24</a> Lavarout a reas dezho c'hoazh: Lakait evezh ouzh ar pezh a glevit. Muzuliet e vo deoc'h gant ar memes muzul ho po muzuliet d'ar re all, ha c'hoazh e vo roet ouzhpenn deoc'h-hu [c'hwi a selaou].</p> 
 <p><a name="an_4:25">4:25</a> Rak roet e vo d'an neb en deus; met an hini n'en deus ket, e vo lamet digantañ memes ar pezh en deus.</p> 
 <p><a name="an_4:26">4:26</a> Lavarout a reas c'hoazh: Bez' emañ diwar-benn rouantelezh Doue evel ma taolfe un den had en douar;</p> 
 <p><a name="an_4:27">4:27</a> pe e kousk, pe e sav, noz pe deiz, an had a ziwan hag a gresk hep ma oar penaos.</p> 
 <p><a name="an_4:28">4:28</a> Rak an douar a ro anezhañ e-unan, da gentañ ar geot, goude an dañvouezenn, hag ar c'hreunenn en dañvouezenn.</p> 
 <p><a name="an_4:29">4:29</a> Ha pa vez darev ar frouezh, e lakaer raktal ar falz ennañ, dre ma'z eo prest an eost.</p> 
 <p><a name="an_4:30">4:30</a> Lavarout a reas c'hoazh: Ouzh petra e hañvalin rouantelezh Doue? Pe dre beseurt parabolenn he diskouezimp?</p> 
 <p><a name="an_4:31">4:31</a> Heñvel eo ouzh ur c'hreunenn sezo; pa he hader, ez eo ar bihanañ eus holl hadoù an douar;</p> 
 <p><a name="an_4:32">4:32</a> met goude ma vez hadet, e sav hag e teu brasoc'h eget al louzoù all, hag e taol brankoù, en hevelep doare ma c'hell laboused an neñv chom dindan he skeud.</p> 
 <p><a name="an_4:33">4:33</a> Disklêriañ a reas dezho ger Doue dre galz a barabolennoù en doare-mañ, hervez ma c'hellent e glevout.</p> 
 <p><a name="an_4:34">4:34</a> Ha ne gomze ket outo hep parabolenn; met a-du, e tisplege pep tra d'e ziskibien.</p> 
 <p><a name="an_4:35">4:35</a> En deiz-se, pa voe deuet an noz, e lavaras dezho: Tremenomp en tu all d'an dour.</p> 
 <p><a name="an_4:36">4:36</a> Ha goude bezañ kaset kuit ar bobl, e tegasjont Jezuz er vag, evel ma oa enni; hag e oa ivez bagoù bihan all ouzh e ambroug.</p> 
 <p><a name="an_4:37">4:37</a> Neuze e savas un taol-avel bras, hag ar c'hoummoù-mor a yeas er vag, en hevelep doare ma leunie.</p> 
 <p><a name="an_4:38">4:38</a> Eñ a oa e diadreñv ar vag, kousket war ur blueg; hag e tihunjont anezhañ o lavarout: Mestr, ha ne rez van ebet eus ma en em gollomp?</p> 
 <p><a name="an_4:39">4:39</a> Eñ, o vezañ dihunet, a c'hourc'hemennas an avelioù, hag a lavaras d'ar mor: Tav, bez sioul. An avel a davas, hag e voe ur sioulder bras.</p> 
 <p><a name="an_4:40">4:40</a> Neuze e lavaras dezho: Perak hoc'h eus aon? Penaos n'hoc'h eus ket a feiz?</p> 
 <p><a name="an_4:41">4:41</a> Hag o devoe un aon bras, hag e lavarent an eil d'egile: Met piv eo hemañ, ma sent memes an avel hag ar mor outañ?</p> 
 <p><a name="an_5:1">5:1</a> Erruout a rejont en tu all d'ar mor, e bro ar C'hadareniz.</p> 
 <p><a name="an_5:2">5:2</a> Ha raktal, evel ma tiskennas Jezuz eus ar vag, un den dalc'het gant ur spered hudur a zeuas eus ar bezioù d'e gavout.</p> 
 <p><a name="an_5:3">5:3</a> Chom a rae er bezioù, ha den ne c'helle e zerc'hel ereet, na zoken gant chadennoù;</p> 
 <p><a name="an_5:4">5:4</a> rak alies, o kaout an hern ouzh e dreid, hag o vezañ bet ereet gant chadennoù, en devoa torret ar chadennoù ha friket an hern; ha den ne c'helle e zoñvaat.</p> 
 <p><a name="an_5:5">5:5</a> Chom a rae dalc'hmat, noz ha deiz, war ar menezioù hag er bezioù, o krial hag oc'h en em vloñsañ gant mein.</p> 
 <p><a name="an_5:6">5:6</a> P'en devoe gwelet Jezuz a-bell, e teredas, e taoulinas dirazañ,</p> 
 <p><a name="an_5:7">5:7</a> hag e lavaras, o krial a vouezh uhel: Petra a zo etre te ha me, Jezuz, Mab an Doue uhel-meurbet? Da bediñ a ran dre anv Doue, na boagn ket ac'hanon.</p> 
 <p><a name="an_5:8">5:8</a> Rak Jezuz a lavare dezhañ: Spered hudur, kae eus an den-se.</p> 
 <p><a name="an_5:9">5:9</a> Ha Jezuz a c'houlennas digantañ: Pe anv ac'h eus? Eñ a respontas: Va anv a zo Lejion; rak kalz omp.</p> 
 <p><a name="an_5:10">5:10</a> Hag e pede start anezhañ na gasje ket anezho er-maez eus ar vro-se.</p> 
 <p><a name="an_5:11">5:11</a> Bez' e oa eno, war ar menezioù, ur vandenn vras a voc'h o peuriñ.</p> 
 <p><a name="an_5:12">5:12</a> Hag an holl diaoulien en pede, o lavarout: Kas ac'hanomp er moc'h-se, evit ma'z aimp enno.</p> 
 <p><a name="an_5:13">5:13</a> Raktal Jezuz o lezas da vont. Neuze ar speredoù hudur-mañ, o vezañ aet er-maez, a yeas er moc'h, hag ar vandenn voc'h en em daolas eus al lec'h uhel-se er mor, hag e oant beuzet er mor; bez' e oa anezho war-dro daou vil.</p> 
 <p><a name="an_5:14">5:14</a> Ar re a vesae ar moc'h a dec'has kuit da lavarout kement-se e kêr ha war ar maez. An dud a zeuas da welout ar pezh a oa erruet;</p> 
 <p><a name="an_5:15">5:15</a> dont a rejont da gavout Jezuz, hag e weljont an hini a oa bet dalc'het gant an diaoul, an hini a oa bet dalc'het gant al lejion, azezet, gwisket hag en e skiant vat; hag o devoe aon.</p> 
 <p><a name="an_5:16">5:16</a> Ar re o devoa gwelet-se a lavaras dezho ar pezh a oa c'hoarvezet gant an hini a oa dalc'het gant an diaoul, ha gant ar moc'h.</p> 
 <p><a name="an_5:17">5:17</a> Neuze en em lakajont d'e bediñ da bellaat diouzh o bro.</p> 
 <p><a name="an_5:18">5:18</a> Pa oa aet er vag, an hini a oa bet dalc'het gant an diaoul en pedas d'e lezel da vont gantañ.</p> 
 <p><a name="an_5:19">5:19</a> Met Jezuz n'en lezas ket, hag a lavaras dezhañ: Kae da'z ti, etrezek da dud, ha lavar dezho an traoù bras en deus an Aotrou graet dit, ha penaos en deus bet truez ouzhit.</p> 
 <p><a name="an_5:20">5:20</a> Eñ a yeas kuit, hag en em lakaas da embann e Dekapoliz an traoù bras en devoa Jezuz graet dezhañ, hag e oant holl souezhet bras.</p> 
 <p><a name="an_5:21">5:21</a> Jezuz o vezañ, dre ar vag, tremenet en tu all, ul lod bras a bobl en em zastumas en-dro dezhañ; tost d'ar mor e oa.</p> 
 <p><a name="an_5:22">5:22</a> Unan a vestroù ar sinagogenn, anvet Jairuz, a zeuas, hag o vezañ e welet, en em daolas d'e dreid,</p> 
 <p><a name="an_5:23">5:23</a> hag e pedas start anezhañ, o lavarout: Va merc'h vihan a zo ar marv ganti; deus da lakaat da zaouarn warni, evit ma vo yac'haet, hag e vevo.</p> 
 <p><a name="an_5:24">5:24</a> Ha Jezuz a yeas gantañ; ur bobl vras a yeas war e lerc'h, hag a waske anezhañ.</p> 
 <p><a name="an_5:25">5:25</a> Bez' e oa ur wreg klañv, daouzek vloaz a oa, gant an diwadañ;</p> 
 <p><a name="an_5:26">5:26</a> gouzañvet he devoa kalz a boan etre daouarn ar vedisined, ha dispignet he devoa he holl vadoù hep bezañ bet diboan ebet, met aet e oa kentoc'h war gwashaat;</p> 
 <p><a name="an_5:27">5:27</a> o vezañ klevet komz eus Jezuz, e teuas e-touez ar vandenn dre ziadreñv, hag e stokas ouzh e zilhad.</p> 
 <p><a name="an_5:28">5:28</a> Rak hi a lavare: Mar gellan hepken stekiñ ouzh e zilhad, e vin yac'haet.</p> 
 <p><a name="an_5:29">5:29</a> Raktal he diwadañ a baouezas, hag e santas, en he c'horf, e oa yac'haet eus he foan.</p> 
 <p><a name="an_5:30">5:30</a> Kerkent, Jezuz, oc'h anavezout ennañ e-unan ar galloud a oa aet er-maez anezhañ, en em droas e-kreiz ar bobl, o lavarout: Piv en deus stoket ouzh va dilhad?</p> 
 <p><a name="an_5:31">5:31</a> E ziskibien a lavaras dezhañ: Te a wel e wask ar bobl ac'hanout hag e lavarez: Piv en deus stoket ouzhin?</p> 
 <p><a name="an_5:32">5:32</a> Hag e selle en-dro, evit gwelout piv en devoa graet-se.</p> 
 <p><a name="an_5:33">5:33</a> Neuze ar wreg, spontet hag en ur grenañ, o c'houzout ar pezh a oa bet graet enni, a zeuas hag en em daolas d'e dreid, hag e lavaras dezhañ an holl wirionez.</p> 
 <p><a name="an_5:34">5:34</a> Jezuz a lavaras dezhi: Va merc'h, da feiz he deus da yac'haet; kae e peoc'h, ha bez dizereet eus da gleñved.</p> 
 <p><a name="an_5:35">5:35</a> Evel ma komze c'hoazh, tud penn ar sinagogenn a zeuas da lavarout dezhañ: Da verc'h a zo marv; na ro ket ken muioc'h a boan d'ar Mestr.</p> 
 <p><a name="an_5:36">5:36</a> Kerkent, evel ma klevas Jezuz kement-se, e lavaras da benn ar sinagogenn: Na'z pez ket aon, kred hepken.</p> 
 <p><a name="an_5:37">5:37</a> Ha ne lezas den da heuliañ anezhañ, nemet Pêr, Jakez, ha Yann, breur Jakez.</p> 
 <p><a name="an_5:38">5:38</a> O vezañ erruet e ti penn ar sinagogenn, e welas e raed ennañ un drouz vras, ha tud a ouele, hag a laoske kriadennoù kreñv.</p> 
 <p><a name="an_5:39">5:39</a> Hag o vezañ aet e-barzh, e lavaras dezho: Perak e rit an drouz-se, ha perak e ouelit? Ar bugel n'eo ket marv, met kousket a ra.</p> 
 <p><a name="an_5:40">5:40</a> Hag int a rae goap outañ; met eñ, o vezañ graet dezho holl mont er-maez, a gemeras tad ha mamm ar bugel, hag ar re a oa gantañ, hag ez eas el lec'h ma oa gourvezet.</p> 
 <p><a name="an_5:41">5:41</a> O kemer he dorn, e lavaras dezhi: Talitha koumi, da lavarout eo: Plac'h yaouank, me a lavar dit, sav.</p> 
 <p><a name="an_5:42">5:42</a> Kerkent ar plac'h yaouank a savas hag en em lakaas da vale, rak oadet e oa a zaouzek vloaz; hag e oant souezhet meurbet.</p> 
 <p><a name="an_5:43">5:43</a> Neuze e c'hourc'hemennas start dezho na lavarjent kement-se da zen, hag e lavaras reiñ da zebriñ d'ar plac'h yaouank.</p> 
 <p><a name="an_6:1">6:1</a> Jezuz, o vezañ aet ac'hano, a zeuas en e vro, hag e ziskibien a heulias anezhañ.</p> 
 <p><a name="an_6:2">6:2</a> Pa zeuas ar sabad, en em lakaas de gelenn er sinagogenn; kalz eus ar re en kleve, a oa souezhet hag a lavare: A belec'h e teu an traoù-se d'an den-mañ? Petra eo ar furnez-se a zo bet roet dezhañ, hag ar mirakloù bras en em ra dre e zaouarn?</p> 
 <p><a name="an_6:3">6:3</a> Ha n'eo ket eñ ar c'halvez, mab Mari, breur Jakez, Jozez, Jud ha Simon? E c'hoarezed, ha n'emaint ket amañ en hon touez? Hag e kavent tamall ennañ.</p> 
 <p><a name="an_6:4">6:4</a> Met Jezuz a lavaras dezho: Ur profed n'eo disprizet nemet en e vro, e-touez e gerent hag ar re eus e di e-unan.</p> 
 <p><a name="an_6:5">6:5</a> Ne c'hellas ober eno mirakl ebet, nemet e yac'haas un nebeud tud klañv, en ur lakaat e zaouarn warno.</p> 
 <p><a name="an_6:6">6:6</a> Souezhet e oa eus o diskredoni; hag e valeas ar bourc'hioù war-dro en ur gelenn.</p> 
 <p><a name="an_6:7">6:7</a> Neuze e c'halvas an daouzek, hag en em lakaas d'o c'has daou ha daou, en ur reiñ dezho ar galloud war ar speredoù hudur;</p> 
 <p><a name="an_6:8">6:8</a> hag e c'hourc'hemennas dezho na gemerjent netra evit an hent, nemet ur vazh, na sac'h, na bara, na moneiz er c'houriz,</p> 
 <p><a name="an_6:9">6:9</a> met sandalennoù en o zreid, ha na zougjent ket daou wiskamant.</p> 
 <p><a name="an_6:10">6:10</a> Lavarout a reas ivez dezho: En ti bennak ma'z it, chomit eno betek ma'z eot kuit eus al lec'h-se.</p> 
 <p><a name="an_6:11">6:11</a> Ha pa en em gavo tud n'ho tegemerint ket, ha n'ho selaouint ket, en ur vont ac'hano, hejit ar poultr eus ho treid e testeni a-enep dezho. [Me a lavar deoc'h, e gwirionez, penaos e vo dousoc'h da Sodom ha da C'homora e deiz ar varn, eget d'ar gêr-se.]</p> 
 <p><a name="an_6:12">6:12</a> O vezañ aet eta, e prezegjont d'an dud kaout keuz.</p> 
 <p><a name="an_6:13">6:13</a> Kas a rejont kuit kalz a ziaoulien, hag ec'h eouljont gant eoul kalz a dud glañv, hag e yac'hajont anezho.</p> 
 <p><a name="an_6:14">6:14</a> Ar roue Herodez a glevas komz eus Jezuz, rak e anv a oa dija brudet bras; hag e lavaras: Ar Yann-se, an hini a vadeze, a zo adsavet a-douez ar re varv; setu perak en em ra kalz a virakloù drezañ.</p> 
 <p><a name="an_6:15">6:15</a> Re all a lavare: Elia eo; ha re all: Ur profed eo, pe evel unan eus ar brofeded.</p> 
 <p><a name="an_6:16">6:16</a> Herodez eta, o klevout kement-se, a lavaras: Yann eo, an hini am eus graet dibennañ; adsavet eo a varv.</p> 
 <p><a name="an_6:17">6:17</a> Rak Herodez en devoa kaset da gemer Yann, hag en devoa graet e eren er prizon, abalamour da Herodiaz, gwreg Filip e vreur, dre m'en devoa he dimezet.</p> 
 <p><a name="an_6:18">6:18</a> Ha Yann a lavare da Herodez: N'eo ket grataet dit kaout gwreg da vreur.</p> 
 <p><a name="an_6:19">6:19</a> Dre-se, Herodiaz he devoa droug outañ, hag e c'hoantae e lakaat d'ar marv; met ne c'helle ket,</p> 
 <p><a name="an_6:20">6:20</a> rak Herodez a zouje Yann, oc'h anavezout penaos e oa un den reizh ha santel; prederius e oa en e geñver; ober a rae memes kalz a draoù eus e alioù, hag en selaoue gant plijadur.</p> 
 <p><a name="an_6:21">6:21</a> Met un devezh mat a zeuas. Herodez, dre ma oa deiz e c'hanedigezh, a roas ur fest da re vras e lez, da vistri e arme, ha da re vras Galilea.</p> 
 <p><a name="an_6:22">6:22</a> Merc'h Herodiaz, o vezañ deuet, o vezañ dañset, hag o vezañ plijet da Herodez ha d'ar re en devoa pedet, ar roue a lavaras d'ar plac'h yaouank: Goulenn diganin ar pezh a gari hag en roin dit.</p> 
 <p><a name="an_6:23">6:23</a> Ha gant le e lavaras: Kement a c'houlenni a roin dit, betek an hanter eus va rouantelezh.</p> 
 <p><a name="an_6:24">6:24</a> O vezañ aet er-maez, hi a lavaras d'he mamm: Petra a c'houlennin? Hag he mamm a lavaras dezhi: Penn Yann-Vadezour.</p> 
 <p><a name="an_6:25">6:25</a> Hag o vezañ deuet buan da gavout ar roue, e reas he goulenn, hag e lavaras: C'hoantaat a ran e rofes din, war ur plad, raktal, penn Yann-Vadezour.</p> 
 <p><a name="an_6:26">6:26</a> Ar roue a voe glac'haret bras; koulskoude, abalamour d'e le ha d'ar re a oa azezet gantañ, ne fellas ket dezhañ nac'hañ outi.</p> 
 <p><a name="an_6:27">6:27</a> Hag e kasas raktal unan eus e warded, hag e c'hourc'hemennas dezhañ degas penn Yann. Ar gward a yeas hag a droc'has e benn er prizon,</p> 
 <p><a name="an_6:28">6:28</a> hag e zegasas war ur plad, e reiñ a reas d'ar plac'h yaouank, hag ar plac'h yaouank e roas d'he mamm.</p> 
 <p><a name="an_6:29">6:29</a> Diskibien Yann o vezañ klevet kement-se, a zeuas hag a gemeras e gorf, hag e lakajont anezhañ en ur bez.</p> 
 <p><a name="an_6:30">6:30</a> An ebestel a zeuas da gavout Jezuz, hag a lavarjont dezhañ kement o devoa graet, ha kement o devoa kelennet.</p> 
 <p><a name="an_6:31">6:31</a> Eñ a lavaras dezho: Deuit a-du, en ul lec'h distro, ha diskuizhit un nebeud; rak kement a dud a yae hag a zeue ken n'o devoe ket amzer memes da zebriñ.</p> 
 <p><a name="an_6:32">6:32</a> Mont a rejont eta en ur vag, a-du en ul lec'h distro.</p> 
 <p><a name="an_6:33">6:33</a> Met ar bobl a welas anezho o vont kuit, ha kalz en anavezas; hag o redek, war droad, eus an holl gêrioù, ec'h errujont a-raok dezho, [hag en em zastumjont en e gichen.]</p> 
 <p><a name="an_6:34">6:34</a> Neuze Jezuz, o vezañ aet, a welas ul lod bras a dud, hag en devoe truez outo, abalamour ma oant evel deñved hep pastor, hag en em lakaas da zeskiñ dezho meur a dra.</p> 
 <p><a name="an_6:35">6:35</a> Evel ma oa dija diwezhat, e ziskibien a dostaas outañ hag a lavaras: Al lec'h-mañ a zo distro, ha diwezhat eo;</p> 
 <p><a name="an_6:36">6:36</a> kas anezho kuit, evit ma'z aint er c'hêrioùigoù hag er bourc'hioù war-dro, ha ma prenint boued, rak n'o deus netra da zebriñ.</p> 
 <p><a name="an_6:37">6:37</a> Eñ a lavaras dezho: Roit hoc'h-unan da zebriñ dezho. Hag e respontjont dezhañ: Mont a rafemp da brenañ evit daou c'hant diner a vara, evit reiñ dezho da zebriñ?</p> 
 <p><a name="an_6:38">6:38</a> Hag e lavaras dezho: Pet bara hoc'h eus? It, ha sellit. P'o devoe gwelet, e lavarjont: Pemp ha daou besk.</p> 
 <p><a name="an_6:39">6:39</a> Neuze e c'hourc'hemennas dezho ober d'an holl azezañ, a vandennoù, war ar geot glas.</p> 
 <p><a name="an_6:40">6:40</a> Hag ec'h azezjont a renkoù, dre gantadoù ha dre hanter-kantadoù.</p> 
 <p><a name="an_6:41">6:41</a> Jezuz a gemeras ar pemp bara hag an daou besk, hag o sevel e zaoulagad etrezek an neñv, e rentas grasoù, e torras ar baraoù, hag e roas anezho d'e ziskibien, evit m'o rojent d'ar bobl; lodennañ a reas ivez an daou besk kenetrezo holl.</p> 
 <p><a name="an_6:42">6:42</a> Debriñ a rejont holl hag o devoa a-walc'h.</p> 
 <p><a name="an_6:43">6:43</a> Hag e kasjont ganto daouzek panerad leun eus an nemorantoù bara hag eus ar pesked.</p> 
 <p><a name="an_6:44">6:44</a> Ar re o devoa debret eus ar baraoù-se a oa war-dro pemp mil den.</p> 
 <p><a name="an_6:45">6:45</a> Kerkent goude, e reas d'e ziskibien mont er vag, hag e ziaraogiñ en tu all, etrezek Betsaida, e-pad ma kasje kuit ar bobl.</p> 
 <p><a name="an_6:46">6:46</a> Ha p'en devoe o c'haset kuit, e pignas war ar menez evit pediñ.</p> 
 <p><a name="an_6:47">6:47</a> An abardaez o vezañ deuet, ar vag a oa e kreiz ar mor, hag eñ a oa e-unan war an douar.</p> 
 <p><a name="an_6:48">6:48</a> Hag e welas o devoa kalz a boan o roeñvat, rak an avel a oa en o enep; war-dro ar bedervet beilhadenn eus an noz e teuas d'o c'havout, o vale war ar mor; c'hoant en devoa d'o diaraogiñ.</p> 
 <p><a name="an_6:49">6:49</a> Met pa weljont anezhañ, o vale war ar mor, e kredjont e oa un teuz, hag e krijont.</p> 
 <p><a name="an_6:50">6:50</a> Rak holl a weljont anezhañ, hag e voent spontet; met kerkent e komzas outo hag e lavaras dezho: Ho pet fiziañs, me eo, n'ho pet ket aon.</p> 
 <p><a name="an_6:51">6:51</a> Hag e pignas d'o c'havout er vag, an avel a baouezas, hag e voent souezhet meurbet o-unan ha leuniet a estlamm,</p> 
 <p><a name="an_6:52">6:52</a> rak n'o devoa ket komprenet mirakl ar baraoù, dre ma oa o c'halonoù kaledet.</p> 
 <p><a name="an_6:53">6:53</a> P'o devoe treuzet ar mor, e teujont da vro C'henezared, hag e touarjont eno.</p> 
 <p><a name="an_6:54">6:54</a> Pa oant aet er-maez ar vag, re al lec'h-se en anavezas raktal,</p> 
 <p><a name="an_6:55">6:55</a> hag e redjont en holl vro tro-war-dro, hag en em lakajont da zougen war gweleoù bihan ar re a oa klañv, e kement lec'h ma klevent lavarout e oa.</p> 
 <p><a name="an_6:56">6:56</a> E pelec'h bennak ma'z ae, er bourc'hioù, pe er c'hêrioù, pe war ar maez, e lakaent an dud klañv war al leurgêrioù hag e pedent anezhañ d'o lezel da stekiñ, da vihanañ, ouzh bord e sae; hag an holl re a stoke outañ, a oa yac'haet.</p> 
 <p><a name="an_7:1">7:1</a> Neuze ar farizianed ha lod eus ar skribed, deuet eus Jeruzalem, a yeas da gavout Jezuz;</p> 
 <p><a name="an_7:2">7:2</a> gwelout a rejont ur re bennak eus e ziskibien o kemer o fred gant daouarn lous, da lavarout eo, hep bezañ bet gwalc'het, [hag e kavjont da damall].</p> 
 <p><a name="an_7:3">7:3</a> (Rak ar farizianed hag an holl Yuzevien ne zebront ket hep gwalc'hiñ o daouarn betek an ilin, o terc'hel hengoun ar re gozh;</p> 
 <p><a name="an_7:4">7:4</a> ha pa zeuont eus ar marc'had, ne zebront ket kennebeut hep bezañ en em walc'het. Ha kalz a draoù all a zo ivez, o deus resevet evit o mirout, evel gwalc'hiñ an hanafoù, ar podoù, al listri-arem hag ar gweleoù.)</p> 
 <p><a name="an_7:5">7:5</a> War gement-se ar farizianed hag ar skribed a c'houlennas outañ: A-belec'h e teu, ma ne heul ket da ziskibien-te hengoun ar re gozh, ha ma kemeront o fred hep bezañ gwalc'het o daouarn?</p> 
 <p><a name="an_7:6">7:6</a> Eñ a respontas dezho: Pilpouzed, Izaia en deus profedet mat diwar ho penn, p'en deus lavaret: Ar bobl-mañ a enor ac'hanon a vuzelloù, met o c'halonoù a zo gwall bell diouzhin.</p> 
 <p><a name="an_7:7">7:7</a> Met e ven eo ec'h enoront ac'hanon, o teskiñ kredennoù a zo gourc'hemennoù tud.</p> 
 <p><a name="an_7:8">7:8</a> Rak, o lezel gourc'hemenn Doue, e virit hengoun an dud, o walc'hiñ ar podoù hag an hanafoù, hag oc'h ober kalz a draoù all heñvel outo.</p> 
 <p><a name="an_7:9">7:9</a> Lavarout a reas dezho c'hoazh: Gwall-vat e torrit gourc'hemenn Doue evit mirout an hengoun;</p> 
 <p><a name="an_7:10">7:10</a> rak Moizez en deus lavaret: Enor da dad ha da vamm, ha: Piv bennak a villigo e dad pe e vamm a vo lakaet d'ar marv;</p> 
 <p><a name="an_7:11">7:11</a> met c'hwi a lavar: An hini a lavaro d'e dad pe d'e vamm: Ar pezh am bije gallet reiñ dit a zo Korban, da lavarout eo ur prof da Zoue,</p> 
 <p><a name="an_7:12">7:12</a> ne lezit ket anezhañ d'ober netra ken evit e dad pe e vamm,</p> 
 <p><a name="an_7:13">7:13</a> o kas da netra ger Doue gant ho hengoun hoc'h eus graet; ha kalz a draoù all a rit evel-se.</p> 
 <p><a name="an_7:14">7:14</a> Neuze, o vezañ galvet an holl bobl, e lavaras dezho: Selaouit holl ac'hanon, ha komprenit kement-mañ:</p> 
 <p><a name="an_7:15">7:15</a> Netra eus ar pezh a zo er-maez eus an den hag a ya ennañ, ne c'hell e huduraat; met ar pezh a zeu eus an den, ar re-se eo a hudura anezhañ.</p> 
 <p><a name="an_7:16">7:16</a> Ra selaouo, an neb en deus divskouarn da glevout.</p> 
 <p><a name="an_7:17">7:17</a> Pa voe aet en ti, goude bezañ kuitaet ar bobl, e ziskibien a c'houlennas outañ petra oa ar barabolenn-se.</p> 
 <p><a name="an_7:18">7:18</a> Eñ a lavaras dezho: Bez' oc'h ivez hep skiant? Ne gomprenit ket penaos netra eus ar pezh a ya eus er-maez an den, ne c'hell e lousaat?</p> 
 <p><a name="an_7:19">7:19</a> Rak an dra-se ne ya ket er galon, met er c'hof, a belec'h e kouezh el lec'h distro, ar pezh a c'hlana ar boued holl.</p> 
 <p><a name="an_7:20">7:20</a> Lavarout a rae eta: Ar pezh a zeu eus an den, eo ar pezh a hudara anezhañ.</p> 
 <p><a name="an_7:21">7:21</a> Rak a-ziabarzh, eus kalon an dud eo, e teu ar soñjoù fall, an avoultriezhioù, ar gastaouerezhioù, al lazherezhioù, al laeroñsioù,</p> 
 <p><a name="an_7:22">7:22</a> an avaristed, ar fallentezoù, ar faosoni, al loustoni, al lagad avius, an droukkomz, an ourgouilh, ar follentez.</p> 
 <p><a name="an_7:23">7:23</a> An holl fallentezoù-se a zeu eus an diabarzh hag a hudara an den.</p> 
 <p><a name="an_7:24">7:24</a> Hag, o vont ac'hano, ez eas da gostezioù Tir ha Sidon; o vezañ aet en un ti, e felle dezhañ na ouije den kement-se, met ne c'hellas ket chom kuzhet.</p> 
 <p><a name="an_7:25">7:25</a> Rak ur wreg, a oa trec'het he merc'h gant un spered hudur, o vezañ klevet komz dioutañ, a zeuas hag en em daolas d'e dreid.</p> 
 <p><a name="an_7:26">7:26</a> Ar wreg-mañ a oa gresian, ha sirofenikian a bobl; hag e pedas anezhañ da gas an diaoul kuit eus he merc'h.</p> 
 <p><a name="an_7:27">7:27</a> Jezuz a lavaras dezhi: Lez da gentañ ar vugale da gaout o gwalc'h; rak n'eo ket mat kemer bara ar vugale, hag e deurel d'ar chas bihan.</p> 
 <p><a name="an_7:28">7:28</a> Met hi a respontas hag a lavaras dezhañ: Gwir eo, Aotrou; koulskoude ar chas bihan a zebr, dindan an daol, bruzun ar vugale.</p> 
 <p><a name="an_7:29">7:29</a> Neuze eñ a lavaras dezhi: Abalamour d'ar gomz-se, kae, an diaoul a zo aet eus da verc'h.</p> 
 <p><a name="an_7:30">7:30</a> Hag, o vezañ distroet d'he zi, e kavas an diaoul aet kuit, hag he merc'h gourvezet war ar gwele.</p> 
 <p><a name="an_7:31">7:31</a> Jezuz, o vezañ kuitaet kostezioù Tir ha Sidon, a zeuas tost da vor Galilea, o treuziñ bro Dekapoliz.</p> 
 <p><a name="an_7:32">7:32</a> Hag e voe degaset dezhañ un den bouzar ha mut, hag e voe pedet da lakaat e zaouarn warnañ.</p> 
 <p><a name="an_7:33">7:33</a> O vezañ e dennet eus ar bobl a-du, e lakaas e vizied en e zivskouarn; hag o vezañ kemeret eus e grañch, e stokas e deod,</p> 
 <p><a name="an_7:34">7:34</a> hag, o sevel e zaoulagad etrezek an neñv, e huanadas hag e lavaras: Effata, da lavarout eo, digor-te.</p> 
 <p><a name="an_7:35">7:35</a> Kerkent e zivskouarn a voe digoret, e deod a voe dizereet, hag e komze hep poan.</p> 
 <p><a name="an_7:36">7:36</a> Jezuz a zifennas outo na lavarjent kement-se da zen; met mui e tifenne outo, seul vui e vrudent anezhañ.</p> 
 <p><a name="an_7:37">7:37</a> Souezhet meurbet e lavarent: Kement a ra a zo burzhudus; d'ar re vouzar e ra klevout, ha d'ar re vut komz.</p> 
 <p><a name="an_8:1">8:1</a> En deizioù-se, e oa gant Jezuz un niver bras a dud, hag evel n'o devoa netra da zebriñ, e c'halvas e ziskibien hag e lavaras dezho:</p> 
 <p><a name="an_8:2">8:2</a> Truez am eus ouzh ar bobl-mañ; rak tri deiz a zo bremañ ne'm c'huitaont ket, ha n'o deus netra da zebriñ.</p> 
 <p><a name="an_8:3">8:3</a> Ha mar kasan anezho war yun d'o ziez, o nerzh o dilezo en hent, rak darn anezho a zo deuet a-bell.</p> 
 <p><a name="an_8:4">8:4</a> E ziskibien a respontas dezhañ: A belec'h e vefe kavet bara a-walc'h da bredañ anezho el lec'h distro-mañ.</p> 
 <p><a name="an_8:5">8:5</a> Eñ a c'houlennas outo: Pet bara hoc'h eus? Hag int a lavaras: Seizh.</p> 
 <p><a name="an_8:6">8:6</a> Neuze e reas d'ar bobl azezañ war an douar; hag o vezañ kemeret ar seizh bara, ha trugarekaet, e torras anezho hag o roas d'e ziskibien; an diskibien o lodennas d'ar bobl.</p> 
 <p><a name="an_8:7">8:7</a> Bez' e oa ivez peskedigoù; ha Jezuz, o vezañ trugarekaet, a c'hourc'hemennas o reiñ ivez dezho.</p> 
 <p><a name="an_8:8">8:8</a> Hag e tebrjont, hag o devoe a-walc'h, hag e tegasjont seizh panerad leun eus an tammoù a oa manet.</p> 
 <p><a name="an_8:9">8:9</a> Ar re o devoa debret a oa war-dro pevar mil; goude-se o c'hasas kuit.</p> 
 <p><a name="an_8:10">8:10</a> Hag, o vont kerkent en ur vag gant e ziskibien, ez eas e kostezioù Dalmanuta.</p> 
 <p><a name="an_8:11">8:11</a> Eno e teuas ar farizianed, hag en em lakajont da riotal anezhañ, o c'houlenn outañ, evit e demptañ, ur mirakl eus an neñv.</p> 
 <p><a name="an_8:12">8:12</a> Jezuz, o huanadiñ en e spered, a lavaras: Perak e c'houlenn ar rummad-mañ ur mirakl? Me a lavar deoc'h e gwirionez, ne vo roet hini ebet dezhañ.</p> 
 <p><a name="an_8:13">8:13</a> Hag o vezañ o c'huitaet, ez eas er vag, hag e tremenas en tu all.</p> 
 <p><a name="an_8:14">8:14</a> Met ankounac'haet o devoa kemer bara ganto, ha n'o devoa nemet ur bara er vag.</p> 
 <p><a name="an_8:15">8:15</a> Eñ a reas outo an difenn-mañ: En em virit gant evezh eus goell ar farizianed, hag eus goell Herodez.</p> 
 <p><a name="an_8:16">8:16</a> Int a soñje etrezo, o lavarout: Abalamour n'hon eus ket a vara eo.</p> 
 <p><a name="an_8:17">8:17</a> Jezuz, o vezañ anavezet kement-se, a lavaras dezho: Perak e soñjit ez eo abalamour n'hoc'h eus ket kemeret a vara? Bez' oc'h c'hoazh hep skiant? Ha ne gomprenit ket c'hoazh? Bepred eo dall ho kalon?</p> 
 <p><a name="an_8:18">8:18</a> O kaout daoulagad, ne welit ket? O kaout divskouarn, ne glevit ket? Ha n'hoc'h eus ket a soñj?</p> 
 <p><a name="an_8:19">8:19</a> Pa dorris pemp bara evit pemp mil den, pet panerad leun a dammoù chomet a zilerc'h ho poa dastumet? Int a lavaras dezhañ: Daouzek.</p> 
 <p><a name="an_8:20">8:20</a> Ha pa dorris ar seizh bara evit ar pevar mil den, pet panerad leun a dammoù ho poa dastumet? Int a lavaras dezhañ: Seizh.</p> 
 <p><a name="an_8:21">8:21</a> Hag e lavaras dezho: Penaos eta ne gomprenit ket?</p> 
 <p><a name="an_8:22">8:22</a> Jezuz o vezañ deuet da Vetsaida, e voe degaset dezhañ un den dall, hag en pedjont da stekiñ outañ.</p> 
 <p><a name="an_8:23">8:23</a> Neuze e kemeras dorn an dall, hag o vezañ e gaset er-maez eus ar bourc'h, e lakaas krañch war e zaoulagad, hag o vezañ lakaet e zaouarn warnañ, e c'houlennas outañ hag eñ a wele un dra bennak.</p> 
 <p><a name="an_8:24">8:24</a> Eñ, o vezañ sellet, a lavaras: Gwelout a ran tud o vale hag a zo evel gwez.</p> 
 <p><a name="an_8:25">8:25</a> Jezuz a lakaas adarre e zaouarn war e zaoulagad, hag a lavaras dezhañ sellout: hag e oa yac'haet, hag o gwele holl fraezh mat.</p> 
 <p><a name="an_8:26">8:26</a> Hag e kasas anezhañ d'e di, o lavarout dezhañ: N'a ket er bourc'h, [ha na lavar ket an dra-mañ da zen eus ar bourc'h].</p> 
 <p><a name="an_8:27">8:27</a> Jezuz a yeas, gant e ziskibien, e bourc'hioù Kezarea-Filip; ha, war an hent, e c'houlennas ouzh e ziskibien: Piv a lavar an dud on-me?</p> 
 <p><a name="an_8:28">8:28</a> Respont a rejont: Darn a lavar out Yann-Vadezour; darn all, Elia; ha darn all, unan ar brofeded.</p> 
 <p><a name="an_8:29">8:29</a> Eñ a lavaras dezho: Ha c'hwi, piv a lavarit ez on-me? Pêr a respontas dezhañ: Te eo ar C'hrist.</p> 
 <p><a name="an_8:30">8:30</a> Hag e tifennas gwall start outo lavarout kement-se anezhañ da zen.</p> 
 <p><a name="an_8:31">8:31</a> Neuze en em lakaas da zisklêriañ dezho e oa ret da Vab an den gouzañv kalz a draoù, ha bezañ taolet kuit gant an henaourien, gant ar veleien vras, ha gant ar skribed, bezañ lakaet d'ar marv, hag adsevel a varv tri deiz goude.</p> 
 <p><a name="an_8:32">8:32</a> Hag e lavare ar c'homzoù-se dezho sklaer-mat. Neuze Pêr, o vezañ e gemeret a-du, en em lakaas d'e repren.</p> 
 <p><a name="an_8:33">8:33</a> Met Jezuz, o tistreiñ hag o sellout ouzh e ziskibien, a c'hourdrouzas Pêr hag a lavaras dezhañ: A-dreñv din, Satan! Rak da soñjoù n'emaint ket en traoù a sell ouzh Doue, met er re a sell ouzh an dud.</p> 
 <p><a name="an_8:34">8:34</a> Hag o c'hervel ar bobl gant e ziskibien, e lavaras dezho: Mar fell da unan bennak dont war va lerc'h, ra raio dilez anezhañ e-unan, ra gemero e groaz, ha ra heulio ac'hanon.</p> 
 <p><a name="an_8:35">8:35</a> Rak piv bennak a fello dezhañ saveteiñ e vuhez, he c'hollo; met piv bennak a gollo e vuhez abalamour din ha d'an Aviel, he saveteo.</p> 
 <p><a name="an_8:36">8:36</a> Rak petra a dalvfe d'un den gounit ar bed holl, ma kollfe e ene?</p> 
 <p><a name="an_8:37">8:37</a> Pe petra a rofe an den e trok ouzh e ene?</p> 
 <p><a name="an_8:38">8:38</a> Rak piv bennak en devo bet mezh ac'hanon hag eus va c'homzoù, e-touez ar rummad avoultr ha pec'her-mañ, Mab an den ivez en devo mezh anezhañ, pa zeuio e gloar e Dad gant an aelez santel.</p> 
 <p><a name="an_9:1">9:1</a> Lavarout a reas dezho ivez: Me a lavar deoc'h e gwirionez, ez eus hiniennoù eus a-douez ar re a zo amañ, ha ne varvint ket, ken n'o devo gwelet rouantelezh Doue o tont gant galloud.</p> 
 <p><a name="an_9:2">9:2</a> C'hwec'h devezh goude, Jezuz a gemeras gantañ Pêr, Jakez ha Yann, hag o c'hasas o-unan a-du war ur menez uhel; hag e voe treuzneuziet dirazo.</p> 
 <p><a name="an_9:3">9:3</a> E zilhad a zeuas da vezañ lugernus, [gwenn evel an erc'h,] ha kaer skedus ken n'eus kouez ebet war an douar a c'hellfe gwennañ evel-se.</p> 
 <p><a name="an_9:4">9:4</a> Ha Moizez hag Elia en em ziskouezas dezho, o komz gant Jezuz.</p> 
 <p><a name="an_9:5">9:5</a> Neuze Pêr, o kemer ar gomz, a lavaras da Jezuz: Mestr, mat eo deomp chom amañ; greomp amañ teir deltenn, unan evidout, unan evit Moizez, hag unan evit Elia.</p> 
 <p><a name="an_9:6">9:6</a> Rak ne ouie ket petra a lavare, abalamour ma oa spontet.</p> 
 <p><a name="an_9:7">9:7</a> Hag e teuas ur goabrenn a c'holoas anezho; ur vouezh a zeuas eus ar goabrenn, hag a lavaras: Hemañ eo va Mab karet-mat, selaouit eñ.</p> 
 <p><a name="an_9:8">9:8</a> Kerkent an diskibien, o vezañ sellet en-dro dezho, ne weljont den ken nemet Jezuz e-unan ganto.</p> 
 <p><a name="an_9:9">9:9</a> Evel ma tiskennent eus ar menez, e tifennas outo lavarout da zen ar pezh o devoa gwelet, betek ma vije Mab an den adsavet a-douez ar re varv.</p> 
 <p><a name="an_9:10">9:10</a> Hag e talc'hjont ar gomz-se, o c'houlenn an eil digant egile petra a c'hellje bezañ, adsevel a-douez ar re varv.</p> 
 <p><a name="an_9:11">9:11</a> Hag e rejont ar goulenn-mañ outañ: Perak e lavar ar skribed eo ret da Elia dont da gentañ?</p> 
 <p><a name="an_9:12">9:12</a> Respont a reas dezho: Gwir eo Elia a dle dont da gentañ hag adlakaat pep tra; ha Mab an den, hervez ma'z eo skrivet diwar e benn, a dle gouzañv kalz a draoù, ha bezañ disprizet.</p> 
 <p><a name="an_9:13">9:13</a> Met me a lavar deoc'h penaos Elia a zo deuet, ha penaos o deus graet dezhañ kement o deus c'hoantaet, evel ma'z eo skrivet diwar e benn.</p> 
 <p><a name="an_9:14">9:14</a> O vezañ deuet etrezek an diskibien all, e welas kalz a bobl en-dro dezho, ha skribed a stourme outo.</p> 
 <p><a name="an_9:15">9:15</a> Raktal evel ma welas an holl bobl-se anezhañ, e voent souezhet bras, hag o vezañ deredet e saludjont anezhañ.</p> 
 <p><a name="an_9:16">9:16</a> Neuze eñ a c'houlennas ouzh ar skribed: diwar-benn petra e stourmec'h outo?</p> 
 <p><a name="an_9:17">9:17</a> Hag un den eus ar bobl, o kemer ar gomz, a lavaras: Mestr, degaset em eus dit va mab hag a zo dalc'het gant ur spered mut,</p> 
 <p><a name="an_9:18">9:18</a> e pelec'h bennak ma krog ennañ, e taol anezhañ d'an douar, e tispenn anezhañ, hag eñ a eon, a c'hrigoñs e zent, hag en em disec'h; hag em eus pedet da ziskibien d'e gas kuit, met n'o deus ket gallet.</p> 
 <p><a name="an_9:19">9:19</a> Neuze Jezuz a lavaras dezho: O rummad diskredik, betek pegeit e vin ganeoc'h? Betek pegeit e c'houzañvin ac'hanoc'h? Degasit eñ din.</p> 
 <p><a name="an_9:20">9:20</a> E zegas a rejont eta dezhañ; ha raktal ma welas Jezuz, ar spered a zifretas anezhañ gant nerzh, hag e kouezhas d'an douar, hag en em ruilhe oc'h eoniñ.</p> 
 <p><a name="an_9:21">9:21</a> Neuze Jezuz a c'houlennas ouzh e dad: Pegeit amzer a zo abaoe ma c'hoarvez kement-mañ gantañ? Eñ a respontas: Abaoe e vugaleaj.</p> 
 <p><a name="an_9:22">9:22</a> Hag ar spered en deus e daolet alies en tan hag en dour, evit e lakaat da vervel; met mar gellez un dra bennak, sikour ac'hanomp, hag az pez truez ouzhimp.</p> 
 <p><a name="an_9:23">9:23</a> Jezuz a lavaras dezhañ: Mar gellez! ..., pep tra a c'hell c'hoarvezout evit an hini a gred.</p> 
 <p><a name="an_9:24">9:24</a> Kerkent tad ar bugel a grias [gant daeroù]: Me a gred, [Aotrou,] va nerzh em diskredoni!</p> 
 <p><a name="an_9:25">9:25</a> Ha Jezuz, o welout ar bobl o redek a vandenn, a c'hourdrouzas start ar spered hudur hag a lavaras dezhañ: Spered mut ha bouzar, me a c'hourc'hemenn dit, me, kae kuit eus ar bugel-se, ha na da ken ennañ.</p> 
 <p><a name="an_9:26">9:26</a> Ar spered a yeas kuit, o tifretañ anezhañ gant nerzh hag o leuskel ur griadenn vras; ar bugel a zeuas evel marv, en hevelep doare ma lavare meur a hini: Marv eo.</p> 
 <p><a name="an_9:27">9:27</a> Met Jezuz, o kemer e zorn, a reas dezhañ sevel; hag en em zalc'has en e sav.</p> 
 <p><a name="an_9:28">9:28</a> Pa voe aet Jezuz en ti, e ziskibien a c'houlennas digantañ a-du: Perak n'hon eus ket gallet kas kuit an diaoul-se?</p> 
 <p><a name="an_9:29">9:29</a> Eñ a respontas dezho: Ar seurt diaoulien-se ne c'hellont mont kuit nemet dre ar bedenn [hag ar yun].</p> 
 <p><a name="an_9:30">9:30</a> Hag, o vezañ aet ac'hano, e treuzjont Galilea; Jezuz ne felle ket dezhañ ec'h anavezje den kement-se.</p> 
 <p><a name="an_9:31">9:31</a> Rak e kelenne e ziskibien, hag e lavare dezho: Mab an den a vo lakaet etre daouarn an dud, hag e lakaint anezhañ d'ar marv; met goude ma vo bet lazhet, ec'h adsavo a varv an trede deiz.</p> 
 <p><a name="an_9:32">9:32</a> Met ne gomprenent ket ar c'homzoù-se, ha ne gredent ket goulenn digantañ.</p> 
 <p><a name="an_9:33">9:33</a> Goude e teujont da Gafarnaoum; hag o vezañ en ti, e c'houlennas outo: Diwar-benn petra en em stourmec'h en hent?</p> 
 <p><a name="an_9:34">9:34</a> Int a dave; rak en em stourmet o devoa en hent war an hini a vije ar brasañ.</p> 
 <p><a name="an_9:35">9:35</a> O vezañ azezet, e c'halvas an daouzek hag e lavaras dezho: Mar c'hoanta unan bennak bezañ ar c'hentañ, e vo an diwezhañ eus an holl, ha servijer an holl.</p> 
 <p><a name="an_9:36">9:36</a> Hag o vezañ kemeret ur bugel bihan, e lakaas anezhañ en o c'hreiz; o terc'hel anezhañ etre e zivrec'h, e lavaras dezho:</p> 
 <p><a name="an_9:37">9:37</a> Piv bennak a zegemer unan eus ar vugale vihan-mañ abalamour da'm anv, a zegemer ac'hanon, ha piv bennak a zegemer ac'hanon, n'eo ket me eo a zegemer, met an hini en deus va c'haset.</p> 
 <p><a name="an_9:38">9:38</a> Neuze Yann, o kemer ar gomz, a lavaras dezhañ: Mestr, ni hon eus gwelet unan o kas kuit an diaoulien ez anv, hag hon eus difennet-se outañ, abalamour na heul ket ac'hanomp.</p> 
 <p><a name="an_9:39">9:39</a> Met Jezuz a lavaras: Na zifennit ket-se; rak n'eus den a rafe mirakloù em anv, hag a c'hellfe kerkent droukkomz ac'hanon.</p> 
 <p><a name="an_9:40">9:40</a> Rak an hini n'emañ ket a-enep deomp, a zo evidomp.</p> 
 <p><a name="an_9:41">9:41</a> Ha piv bennak a roio deoc'h ur werennad dour em anv, abalamour ma'z oc'h d'ar C'hrist, me a lavar deoc'h e gwirionez, ne gollo ket e c'hopr;</p> 
 <p><a name="an_9:42">9:42</a> met piv bennak a roio skouer fall da unan eus ar re vihan-se a gred ennon, ez eo gwelloc'h dezhañ e vefe staget ur maen-milin ouzh e c'houzoug, ha e vefe taolet er mor.</p> 
 <p><a name="an_9:43">9:43</a> Ma ra da zorn lakaat ac'hanout da gouezhañ, troc'h anezhañ; rak gwelloc'h eo dit mont er vuhez, o kaout nemet un dorn, eget kaout daou zorn ha bezañ taolet er gehenn,</p> 
 <p><a name="an_9:44">9:44</a> [en tan divougus, e pelec'h o freñv ne varv ket, hag an tan ne voug ket].</p> 
 <p><a name="an_9:45">9:45</a> Ha ma ra da droad lakaat ac'hanout da gouezhañ, troc'h anezhañ; gwelloc'h eo dit mont er vuhez, o kaout un troad, eget kaout daou droad, ha bezañ taolet er gehenn, [en tan divougus,</p> 
 <p><a name="an_9:46">9:46</a> e pelec'h o freñv ne varv ket, hag an tan ne voug ket].</p> 
 <p><a name="an_9:47">9:47</a> Ha ma ra da lagad lakaat ac'hanout da gouezhañ, diframm anezhañ; gwelloc'h eo dit mont e rouantelezh Doue gant ul lagad hepken, eget kaout daou lagad ha bezañ taolet e tan ar gehenn,</p> 
 <p><a name="an_9:48">9:48</a> e pelec'h o freñv ne varv ket, hag an tan ne voug ket.</p> 
 <p><a name="an_9:49">9:49</a> Rak pep hini a vo sallet gant tan, ha pep prof a vo sallet gant holen;</p> 
 <p><a name="an_9:50">9:50</a> Un dra vat eo an holen, met mar koll e vlaz gant petra e vo e roet dezhañ? Ho pet holen ennoc'h hoc'h-unan, ha bezit e peoc'h etrezoc'h.</p> 
 <p><a name="an_10:1">10:1</a> Jezuz, o vont ac'hano, a zeuas e kostezioù Judea, en tu all d'ar Jordan; ar bobl en em zastumas adarre war e dro, hag eñ, evel ma oa e c'hiz, en em lakaas d'o c'helenn.</p> 
 <p><a name="an_10:2">10:2</a> Neuze ar farizianed a zeuas hag a c'houlennas outañ evit e demptañ: Hag e c'hell un den kas e wreg kuit?</p> 
 <p><a name="an_10:3">10:3</a> Eñ a respontas hag a lavaras dezho: Petra en deus Moizez gourc'hemennet deoc'h?</p> 
 <p><a name="an_10:4">10:4</a> Int a lavaras: Moizez a lez reiñ ur skrid a dorr-dimeziñ hag he c'has kuit.</p> 
 <p><a name="an_10:5">10:5</a> Neuze Jezuz a respontas, hag a lavaras dezho: Skrivet en deus deoc'h al lezenn-se abalamour da galeter ho kalon.</p> 
 <p><a name="an_10:6">10:6</a> Met er penn-kentañ eus ar grouidigezh, Doue ne reas nemet ur gwaz hag ur plac'h.</p> 
 <p><a name="an_10:7">10:7</a> Setu perak ar gwaz a guitaio e dad hag e vamm, hag en em unano d'e wreg,</p> 
 <p><a name="an_10:8">10:8</a> hag e vint ur c'hig hepken; evel-se n'int mui daou, met ur c'hig hepken.</p> 
 <p><a name="an_10:9">10:9</a> Ra ne zisranno ket eta an den, ar pezh en deus Doue unanet.</p> 
 <p><a name="an_10:10">10:10</a> Hag an diskibien a c'houlennas c'hoazh digantañ diwar-benn-se e-barzh an ti;</p> 
 <p><a name="an_10:11">10:11</a> eñ a lavaras dezho: Piv bennak a gas kuit e wreg hag a zimez da unan all, a ra avoultriezh en he c'heñver;</p> 
 <p><a name="an_10:12">10:12</a> hag ar wreg a guita he gwaz hag a zimez da unan all, a ra avoultriezh.</p> 
 <p><a name="an_10:13">10:13</a> Neuze e voe degaset dezhañ bugale vihan, evit ma stokje outo; met an diskibien a c'hrozmole d'ar re o degase.</p> 
 <p><a name="an_10:14">10:14</a> Ha Jezuz o welout-se, a yeas droug ennañ, hag a lavaras dezho: Lezit ar vugale vihan da zont da'm c'havout, ha na zifennit ket outo; rak rouantelezh Doue a zo d'an neb a zo heñvel outo.</p> 
 <p><a name="an_10:15">10:15</a> Me a lavar deoc'h e gwirionez, penaos piv bennak ne zegemero ket rouantelezh Doue evel ur bugel bihan, ne yelo ket e-barzh.</p> 
 <p><a name="an_10:16">10:16</a> Hag o vezañ o c'hemeret etre e zivrec'h, e lakaas e zaouarn warno hag o bennigas.</p> 
 <p><a name="an_10:17">10:17</a> Evel ma oa evit en em lakaat en hent, un den a zeredas, hag, o vezañ daoulinet dirazañ, e c'houlennas digantañ: Mestr mat, petra a dlean d'ober evit kaout ar vuhez peurbadus?</p> 
 <p><a name="an_10:18">10:18</a> Jezuz a lavaras dezhañ: Perak em galvez mat? N'eus hini mat nemet Doue hepken.</p> 
 <p><a name="an_10:19">10:19</a> Anavezout a rez ar gourc'hemennoù: Na lazh ket; Na ra ket avoultriezh; Na laer ket; Na lavar ket a desteni faos; Na ra ket a faosoni; Enor da dad ha da vamm.</p> 
 <p><a name="an_10:20">10:20</a> Eñ a respontas: Mestr, miret em eus an holl draoù-se adalek va yaouankiz.</p> 
 <p><a name="an_10:21">10:21</a> Ha Jezuz, o teurel e zaoulagad warnañ, e garas hag a lavaras dezhañ: Mankout a ra dit un dra: Kae, gwerzh kement ac'h eus, en ro d'ar beorien, hag ez po un teñzor en neñv; goude-se deus hag heul ac'hanon, [o vezañ en em vec'hiet eus ar groaz].</p> 
 <p><a name="an_10:22">10:22</a> Glac'haret o klevout-se, ez eas kuit gwall drist, rak madoù bras en devoa.</p> 
 <p><a name="an_10:23">10:23</a> Neuze Jezuz, o sellout en-dro dezhañ, a lavaras d'e ziskibien: Pegen diaes eo d'ar re o deus madoù mont e-barzh rouantelezh Doue!</p> 
 <p><a name="an_10:24">10:24</a> An diskibien a voe souezhet eus ar c'homzoù-se. Met Jezuz, oc'h adkemer ar gomz, a lavaras dezho: Va bugale, pegen diaes eo d'ar re a laka o fiziañs er madoù mont e rouantelezh Doue!</p> 
 <p><a name="an_10:25">10:25</a> Aesoc'h eo d'ur c'hañval tremen dre graoenn un nadoz eget d'un den pinvidik mont e-barzh rouantelezh Doue.</p> 
 <p><a name="an_10:26">10:26</a> Hag e voent c'hoazh muioc'h souezhet, hag e lavarent an eil d'egile: Ha piv eta a c'hell bezañ salvet?</p> 
 <p><a name="an_10:27">10:27</a> Met Jezuz o sellout outo, a lavaras: Dibosupl eo-se d'an dud, met n'eo ket da Zoue; rak Doue a c'hell pep tra.</p> 
 <p><a name="an_10:28">10:28</a> Neuze Pêr en em lakaas da lavarout dezhañ: Setu, ni hon eus dilezet pep tra, hag hon eus da heuliet.</p> 
 <p><a name="an_10:29">10:29</a> Ha Jezuz a respontas: Me a lavar deoc'h e gwirionez: N'eus den en defe kuitaet, ti, pe vreudeur, pe c'hoarezed, pe dad, pe vamm, pe vugale, pe zouaroù, abalamour din ha d'an Aviel,</p> 
 <p><a name="an_10:30">10:30</a> ha ne resevo adalek ar c'hantved-mañ, kant kement all, a diez, a vreudeur, a c'hoarezed, a vammoù, a vugale, hag a zouaroù, gant heskinerezhioù, hag, er c'hantved da zont, ar vuhez peurbadus.</p> 
 <p><a name="an_10:31">10:31</a> Met kalz a zo ar re gentañ a vo ar re ziwezhañ, ha kalz a zo ar re ziwezhañ a vo ar re gentañ.</p> 
 <p><a name="an_10:32">10:32</a> Bez' e oant en hent, o pignat da Jeruzalem, Jezuz a valee a-raok dezho; spouronet e oant hag o devoa aon o heuliañ anezhañ. Jezuz, o kemer adarre a-du an daouzek diskibl, en em lakaas da zisklêriañ dezho ar pezh a dlee c'hoarvezout gantañ:</p> 
 <p><a name="an_10:33">10:33</a> Setu, e pignomp da Jeruzalem, ha Mab an den a vo lakaet etre daouarn ar veleien vras ha re ar skribed, hag e kondaonint anezhañ d'ar marv, hag e lakaint anezhañ etre daouarn ar baganed.</p> 
 <p><a name="an_10:34">10:34</a> Goap a raint anezhañ, e skourjezañ a raint, hag e krañchint en e vizaj, hag e lakaint anezhañ d'ar marv; met ec'h adsavo a varv d'an trede deiz.</p> 
 <p><a name="an_10:35">10:35</a> Neuze Jakez ha Yann, mibien Zebedea, a zeuas hag a lavaras dezhañ: Mestr, ni a garfe e rafes deomp ar pezh a c'houlennimp ouzhit.</p> 
 <p><a name="an_10:36">10:36</a> Eñ a lavaras dezho: Petra a fell deoc'h e rafen evidoc'h?</p> 
 <p><a name="an_10:37">10:37</a> Int a lavaras dezhañ: Ro deomp da vezañ azezet e-barzh da c'hloar, unan a-zehou dit hag egile a-gleiz.</p> 
 <p><a name="an_10:38">10:38</a> Jezuz a lavaras dezho: N'ouzoc'h ket ar pezh a c'houlennit. Ha gallout e c'hellit evañ an hanaf a dlean evañ, ha bezañ badezet eus ar vadeziant ma tlean bezañ badezet ganti?</p> 
 <p><a name="an_10:39">10:39</a> Int a lavaras dezhañ: Ni a c'hell. Ha Jezuz a lavaras dezho: Gwir eo ec'h evot an hanaf am eus da evañ, hag e viot badezet eus ar vadeziant am eus da vezañ badezet ganti;</p> 
 <p><a name="an_10:40">10:40</a> met bezañ azezet a-zehou pe a-gleiz din, n'eo ket din da reiñ; roet e vo d'ar re ma'z eo bet-se kempennet evito.</p> 
 <p><a name="an_10:41">10:41</a> An dek all o vezañ klevet kement-se, a yeas droug enno a-enep Jakez ha Yann.</p> 
 <p><a name="an_10:42">10:42</a> Met Jezuz, o vezañ o galvet, a lavaras dezho: Gouzout a rit penaos ar re a seller evel pennoù ar pobloù a vestroni anezho, ha penaos ar re vras a ziskouez o galloud warno.</p> 
 <p><a name="an_10:43">10:43</a> Na vo ket evel-se en ho touez; met piv bennak a fello dezhañ bezañ bras en ho touez, a vo ho servijer.</p> 
 <p><a name="an_10:44">10:44</a> Ha piv bennak a fello dezhañ bezañ ar c'hentañ en ho touez, a vo mevel an holl.</p> 
 <p><a name="an_10:45">10:45</a> Rak Mab an den n'eo ket deuet evit bezañ servijet, met evit servijañ hag evit reiñ e vuhez e daspren evit kalz.</p> 
 <p><a name="an_10:46">10:46</a> Goude e teujont da Jeriko; hag evel ma'z eas kuit ac'hano gant e ziskibien ha kalz a dud, mab Time, Bartime, an dall, a oa azezet war gostez an hent, o c'houlenn an aluzen.</p> 
 <p><a name="an_10:47">10:47</a> O vezañ klevet e oa Jezuz a Nazared a dremene, en em lakaas da grial ha da lavarout: Jezuz, mab David, az pez truez ouzhin!</p> 
 <p><a name="an_10:48">10:48</a> Kalz a c'hourdrouze anezhañ, evit ober dezhañ tevel; met eñ a grie c'hoazh kreñvoc'h: Mab David, az pez truez ouzhin!</p> 
 <p><a name="an_10:49">10:49</a> Jezuz o chom en e sav, a lavaras e c'hervel. Gervel a rejont eta an dall, hag e lavarjont dezhañ: Sav, bez kalonek, da c'hervel a ra.</p> 
 <p><a name="an_10:50">10:50</a> O teurel e vantell, e savas hag e teuas da gavout Jezuz.</p> 
 <p><a name="an_10:51">10:51</a> Neuze Jezuz, o kemer ar gomz, a lavaras dezhañ: Petra a fell dit e rafen evidout? An dall a respontas: Mestr, ma kavin ar gweled.</p> 
 <p><a name="an_10:52">10:52</a> Ha Jezuz a lavaras dezhañ: Kae, da feiz he deus da yac'haet. Ha kerkent e kavas ar gweled, hag e heulias Jezuz en hent.</p> 
 <p><a name="an_11:1">11:1</a> Evel ma tostaent ouzh Jeruzalem, ouzh Betfage, hag ouzh Betania, tost da Venez an Olived, Jezuz a gasas daou eus e ziskibien,</p> 
 <p><a name="an_11:2">11:2</a> o lavarout dezho: It d'ar vourc'h a zo dirazoc'h; ha kerkent ha ma viot aet enni, e kavot un azen yaouank stag, ma n'eus bet c'hoazh pignet den warnañ; distagit eñ, ha degasit eñ din.</p> 
 <p><a name="an_11:3">11:3</a> Mar lavar unan bennak deoc'h: Perak e rit an dra-se? Lavarit: An Aotrou en deus ezhomm anezhañ. Ha raktal en lezo da vont.</p> 
 <p><a name="an_11:4">11:4</a> Mont a rejont eta, hag e kavjont an azen a oa stag en-diavaez dirak an nor, etre daou hent; hag e tistagjont anezhañ.</p> 
 <p><a name="an_11:5">11:5</a> Unan bennak eus ar re a oa eno a lavaras dezho: Perak e tistagit an azenig-se?</p> 
 <p><a name="an_11:6">11:6</a> Int a respontas evel m'en devoa Jezuz gourc'hemennet dezho; hag e voent lezet da vont.</p> 
 <p><a name="an_11:7">11:7</a> Degas a rejont an azenig da Jezuz, e lakajont o dilhad warnañ, hag e rejont Jezuz azezañ warnañ.</p> 
 <p><a name="an_11:8">11:8</a> Kalz a astenne o dilhad war an hent, ha re all a droc'he brankoù glas, hag a c'holoe ganto an hent.</p> 
 <p><a name="an_11:9">11:9</a> Ar re a valee a-raok, hag ar re a heulie, a grie o lavarout: Hozanna! Benniget ra vo an hini a zeu en anv an Aotrou!</p> 
 <p><a name="an_11:10">11:10</a> Benniget ra vo ren David hon tad, ar ren a zeu en anv an Aotrou! Hozanna el lec'hioù uhel-meurbet!</p> 
 <p><a name="an_11:11">11:11</a> Evel-se Jezuz a yeas e Jeruzalem, hag en templ; hag o vezañ sellet ouzh pep tra, evel ma oa diwezhat, ez eas da Vetania gant an daouzek.</p> 
 <p><a name="an_11:12">11:12</a> An deiz war-lerc'h, evel ma'z ae eus Betania, en devoe naon.</p> 
 <p><a name="an_11:13">11:13</a> O welout a-bell ur wezenn-fiez he devoa delioù, ez eas evit gwelout hag-eñ e kavje un dra bennak enni; hag o vezañ tostaet, ne gavas nemet delioù, rak ne oa ket mare ar fiez.</p> 
 <p><a name="an_11:14">11:14</a> Neuze Jezuz o kemer ar gomz a lavaras: Ra ne zebro biken den eus da frouezh. Hag e ziskibien a glevas kement-se.</p> 
 <p><a name="an_11:15">11:15</a> Dont a rejont da Jeruzalem; Jezuz o vezañ aet en templ, en em lakaas da gas kuit ar re a werzhe hag a brene en templ, hag e tiskaras taolioù an drokerien arc'hant ha kadorioù ar re a werzhe koulmed.</p> 
 <p><a name="an_11:16">11:16</a> Ne leze den da zougen tra ebet dre an templ,</p> 
 <p><a name="an_11:17">11:17</a> hag e kelenne en ur lavarout: N'eo ket skrivet: Va zi a vo galvet un ti a bedennoù evit an holl bobloù? Met c'hwi hoc'h eus graet anezhañ ur c'havarn laeron.</p> 
 <p><a name="an_11:18">11:18</a> Ar veleien vras hag ar skribed, o vezañ klevet-se, a glaske an doare d'e lakaat d'ar marv; rak aon o devoa dirazañ, abalamour an holl bobl a oa souezhet bras gant e gelenn.</p> 
 <p><a name="an_11:19">11:19</a> An abardaez o vezañ deuet, Jezuz a yeas er-maez eus kêr.</p> 
 <p><a name="an_11:20">11:20</a> Diouzh ar beure, evel ma tremenent, e ziskibien a welas ar wezenn-fiez sec'het betek ar gwrizioù.</p> 
 <p><a name="an_11:21">11:21</a> Neuze Pêr, o kaout soñj eus ar pezh a oa c'hoarvezet, a lavaras dezhañ: Mestr, setu, ar wezenn-fiez ac'h eus milliget a zo sec'het.</p> 
 <p><a name="an_11:22">11:22</a> Jezuz, o respont, a lavaras: Ho pet feiz e Doue;</p> 
 <p><a name="an_11:23">11:23</a> rak me a lavar deoc'h e gwirionez, penaos piv bennak a lavaro d'ar menez-se: Sav alese hag en em daol er mor, ha kement-se hep argrediñ en e galon, met en ur grediñ e c'hoarvezo, ar pezh a lavar a vo roet dezhañ.</p> 
 <p><a name="an_11:24">11:24</a> Setu perak e lavaran deoc'h: Kement a c'houlennot en ur bediñ, kredit e vo roet deoc'h, ha kement-se a c'hoarvezo.</p> 
 <p><a name="an_11:25">11:25</a> Met pa'z eot evit pediñ, pardonit, mar hoc'h eus un dra bennak a-enep unan bennak, pardonit dezhañ, abalamour d'ho Tad a zo en neñvoù da bardoniñ deoc'h ivez ho pec'hedoù.</p> 
 <p><a name="an_11:26">11:26</a> Rak ma ne bardonit ket, ho Tad a zo en neñvoù ne bardono ket deoc'h kennebeut ho pec'hedoù.</p> 
 <p><a name="an_11:27">11:27</a> Distreiñ a rejont c'hoazh da Jeruzalem; hag evel ma'z ae dre an templ, ar veleien vras, ar skribed hag an henaourien a dostaas outañ,</p> 
 <p><a name="an_11:28">11:28</a> hag a lavaras dezhañ: Dre beseurt galloud e rez an traoù-se, ha piv en deus roet dit galloud d'ober an traoù-se?</p> 
 <p><a name="an_11:29">11:29</a> Jezuz a respontas dezho: Me a c'houlenno ivez un dra ouzhoc'h; respontit din hag e lavarin deoc'h dre beseurt galloud e ran an traoù-se.</p> 
 <p><a name="an_11:30">11:30</a> Badeziant Yann, ha dont a rae eus an neñv pe eus an dud? Respontit din.</p> 
 <p><a name="an_11:31">11:31</a> Int a soñje enno oc'h-unan, o lavarout: Mar lavaromp: Eus an neñv, e lavaro: Perak eta n'hoc'h eus ket kredet ennañ?</p> 
 <p><a name="an_11:32">11:32</a> Ha mar lavaromp: Eus an dud ... Aon o devoa rak ar bobl; an holl a grede e oa Yann ur gwir brofed.</p> 
 <p><a name="an_11:33">11:33</a> Neuze e respontjont da Jezuz: N'ouzomp ket. Ha Jezuz a lavaras dezho: Ha me kennebeut, ne lavarin ket deoc'h dre beseurt galloud e ran an traoù-se.</p> 
 <p><a name="an_12:1">12:1</a> Neuze Jezuz en em lakaas da gomz outo dre barabolennoù: Un den, emezañ, a blantas ur winieg, a reas ur c'harzh en-dro dezhi, a gleuzias enni ur wask, hag a savas enni un tour; neuze e feurmas anezhi da winierien, hag ez eas en ur vro all.</p> 
 <p><a name="an_12:2">12:2</a> Da amzer ar frouezh e kasas unan eus e servijerien etrezek ar winierien, evit kemer diganto frouezh ar winieg.</p> 
 <p><a name="an_12:3">12:3</a> Met o vezañ kroget ennañ e kannjont anezhañ hag e kasjont anezhañ kuit hep netra.</p> 
 <p><a name="an_12:4">12:4</a> Kas a reas dezho c'hoazh ur servijer all; met e veinata a rejont, e c'hloazjont en e benn, hag e gasjont kuit goude bezañ graet dezhañ meur a zismegañs.</p> 
 <p><a name="an_12:5">12:5</a> Hag e kasas c'hoazh unan all, hag a voe lazhet ganto; ha kalz a re all, ma oa kannet lod ha lazhet lod all ganto.</p> 
 <p><a name="an_12:6">12:6</a> Da ziwezhañ, o kaout ur mab a gare kalz, e kasas anezhañ dezho, en ur lavarout: Doujañ a raint va mab.</p> 
 <p><a name="an_12:7">12:7</a> Met ar winierien-mañ a lavaras etrezo: Setu an heritour; deuit, lazhomp-eñ, hag e heritaj a vo deomp.</p> 
 <p><a name="an_12:8">12:8</a> Hag o vezañ kroget ennañ, en lazhjont, hag e taoljont anezhañ er-maez eus ar winieg.</p> 
 <p><a name="an_12:9">12:9</a> Petra eta a raio mestr ar winieg? Dont a raio, hag e tistrujo ar winierien-se, hag e roio ar winieg da re all.</p> 
 <p><a name="an_12:10">12:10</a> Ha n'hoc'h eus ket lennet ar gomz-mañ er Skritur: Ar maen taolet kuit gant ar re a vañsone, a zo deuet da vezañ penn ar c'horn.</p> 
 <p><a name="an_12:11">12:11</a> Kement-se a zo bet graet gant an Aotrou, hag un dra marzhus eo d'hon daoulagad?</p> 
 <p><a name="an_12:12">12:12</a> Neuze e klaskjont kregiñ ennañ, rak anavezout a rejont mat en devoa lavaret ar barabolenn-se a-enep dezho, met aon o devoa rak ar bobl; setu perak e lezjont anezhañ hag ez ejont kuit.</p> 
 <p><a name="an_12:13">12:13</a> Kas a rejont dezhañ hiniennoù eus ar farizianed hag eus an herodianed, evit e dapout en e gomzoù.</p> 
 <p><a name="an_12:14">12:14</a> O vezañ eta deuet d'e gavout, e lavarjont dezhañ: Mestr, gouzout a reomp penaos out gwirion ha ne rez van a zen ebet; rak ne sellez ket ouzh diavaez an dud, met kelenn a rez hent Doue hervez ar wirionez: Ha dleet eo paeañ ar gwir da Gezar, pe n'eo ket?</p> 
 <p><a name="an_12:15">12:15</a> E baeañ a raimp-ni, pe ne raimp ket? Met eñ, oc'h anavezout o filpouzerezh, a lavaras dezho: Perak e temptit ac'hanon? Degasit din un diner, evit ma welin anezhañ.</p> 
 <p><a name="an_12:16">12:16</a> Hag e tegasjont dezhañ unan. Neuze e lavaras dezho: Eus piv eo ar skeud hag ar skrid-mañ? Int a lavaras dezhañ: Eus Kezar.</p> 
 <p><a name="an_12:17">12:17</a> Ha Jezuz a respontas dezho: Roit eta da Gezar ar pezh a zo da Gezar, ha da Zoue ar pezh a zo da Zoue. Hag e voent souezhet bras gantañ.</p> 
 <p><a name="an_12:18">12:18</a> Neuze ar sadukeiz, hag a lavar n'eus ket a adsavidigezh a varv, a zeuas d'e gavout, hag a reas outañ ar goulenn-mañ:</p> 
 <p><a name="an_12:19">12:19</a> Mestr, Moizez en deus gourc'hemennet deomp ma teuje breur unan bennak da vervel ha da lezel e wreg hep bugale, e vreur a zimezo d'e intañvez, evit sevel lignez d'e vreur.</p> 
 <p><a name="an_12:20">12:20</a> Bez' e oa seizh breur. An hini kentañ, o vezañ kemeret ur wreg, a varvas hep lezel bugale.</p> 
 <p><a name="an_12:21">12:21</a> An eil a gemeras anezhi, hag a varvas, hep lezel kennebeut a vugale. Hag an trede en hevelep doare.</p> 
 <p><a name="an_12:22">12:22</a> Ar seizh breur a gemeras anezhi; ha ne lezjont ket a vugale. Ha d'an diwezhañ-holl, ar wreg a varvas ivez.</p> 
 <p><a name="an_12:23">12:23</a> Da behini eta anezho e vo gwreg, en adsavidigezh a varv? Rak bet eo gwreg dezho o seizh.</p> 
 <p><a name="an_12:24">12:24</a> Jezuz a respontas dezho: Ha n'oc'h ket en dallentez, dre n'anavezit ket ar Skriturioù, na galloud Doue?</p> 
 <p><a name="an_12:25">12:25</a> Rak pa adsavor a varv, ar wazed n'o devo ket a wragez, nag ar gwragez a ezhec'h, met bez' e vint evel aeled en neñv.</p> 
 <p><a name="an_12:26">12:26</a> Met diwar-benn an adsavidigezh a varv, ha n'hoc'h eus ket lennet e levr Moizez, penaos Doue a lavaras dezhañ er vodenn loskus: Me eo Doue Abraham, Doue Izaak, ha Doue Jakob?</p> 
 <p><a name="an_12:27">12:27</a> Doue n'eo ket Doue ar re varv, met Doue ar re vev. En ur fazi bras oc'h eta.</p> 
 <p><a name="an_12:28">12:28</a> Neuze unan ar skribed en devoa o c'hlevet o riotal; o welout en devoa Jezuz respontet mat dezho, e tostaas hag e c'houlennas outañ: Pehini eo ar c'hentañ eus an holl c'hourc'hemennoù?</p> 
 <p><a name="an_12:29">12:29</a> Jezuz a respontas dezhañ: Ar c'hentañ eus an holl c'hourc'hemennoù eo: Selaou Israel, an Aotrou hon Doue eo an Aotrou hepken.</p> 
 <p><a name="an_12:30">12:30</a> Karout a ri an Aotrou da Zoue, eus da holl galon, eus da holl ene, eus da holl soñj, hag eus da holl nerzh. [Hennezh eo ar c'hentañ gourc'hemenn.]</p> 
 <p><a name="an_12:31">12:31</a> Ha setu an eil [a zo heñvel outañ]: Karout a ri da nesañ eveldout da-unan. N'eus ket a c'hourc'hemennoù all brasoc'h eget ar re-mañ.</p> 
 <p><a name="an_12:32">12:32</a> Hag ar skrib a respontas dezhañ: Mat eo, Mestr, lavaret ec'h eus gant gwirionez, n'eus nemet un Doue, ha n'eus hini all ebet nemetañ,</p> 
 <p><a name="an_12:33">12:33</a> ha penaos karout anezhañ eus e holl galon, eus e holl soñj, eus e holl ene, hag eus e holl nerzh, ha karout e nesañ eveltañ e-unan a zo mui eget an holl loskaberzhoù hag ar sakrifisoù.</p> 
 <p><a name="an_12:34">12:34</a> Jezuz, o welout en devoa respontet gant furnez, a lavaras dezhañ: N'out ket pell diouzh rouantelezh Doue. Ha neuze den ne gredas mui ober goulenn ebet outañ.</p> 
 <p><a name="an_12:35">12:35</a> Evel ma kelenne Jezuz en templ, e lavaras: Perak e lavar ar skribed eo ar C'hrist Mab David?</p> 
 <p><a name="an_12:36">12:36</a> Rak David a lavar e-unan dre ar Spered-Santel: An Aotrou en deus lavaret da'm Aotrou: Azez a-zehou din, betek ma em bo graet eus da enebourien ur skabell dindan da dreid.</p> 
 <p><a name="an_12:37">12:37</a> Mar galv eta David e-unan anezhañ Aotrou, penaos eo-eñ e vab? Ha kalz a dud a selaoue anezhañ gant plijadur.</p> 
 <p><a name="an_12:38">12:38</a> En ur gelenn anezho, e lavare ivez dezho: Diwallit diouzh ar skribed a gar pourmen gant saeoù hir ha bezañ saludet er marc'hallac'hioù,</p> 
 <p><a name="an_12:39">12:39</a> hag a gar ar c'hadorioù kentañ er sinagogennoù, hag ar plasoù kentañ er festoù;</p> 
 <p><a name="an_12:40">12:40</a> dismantrañ a reont tiez an intañvezed, hag e reont evit ar gweled pedennoù hir; bez' o devo ur varnedigezh gwashoc'h.</p> 
 <p><a name="an_12:41">12:41</a> Jezuz, o vezañ azezet dirak ar c'hef, a selle penaos e lakae an dud arc'hant er c'hef: kalz a dud pinvidik a daole kalz.</p> 
 <p><a name="an_12:42">12:42</a> Dont a reas ivez un intañvez paour, hag a daolas e-barzh daou bezhig, oc'h ober ur c'hadrin.</p> 
 <p><a name="an_12:43">12:43</a> Neuze, o vezañ galvet e ziskibien, e lavaras dezho: Me a lavar deoc'h e gwirionez, an intañvez paour-se he deus lakaet muioc'h er c'hef, eget an holl re all o deus lakaet ennañ.</p> 
 <p><a name="an_12:44">12:44</a> Rak holl o deus lakaet eus ar pezh o devoa a-re; met houmañ he deus lakaet eus he dienez, kement he devoa, kement holl a oa chomet ganti evit bevañ.</p> 
 <p><a name="an_13:1">13:1</a> Evel ma'z ae Jezuz kuit eus an templ, unan eus e ziskibien a lavaras dezhañ: Mestr, sell pebezh mein, ha pebezh tiez!</p> 
 <p><a name="an_13:2">13:2</a> Jezuz a respontas dezhañ: Ha gwelout a rez an holl diez bras-se? Ne chomo ket anezho maen war vaen na vo diskaret.</p> 
 <p><a name="an_13:3">13:3</a> Hag evel ma oa azezet war Venez an Olived, dirak an templ, Pêr, Jakez, Yann hag Andrev a reas a-du ar goulenn-mañ outañ:</p> 
 <p><a name="an_13:4">13:4</a> Lavar deomp pegoulz e c'hoarvezo kement-se, ha pehini e vo ar sin eus o oberiañs nesañ?</p> 
 <p><a name="an_13:5">13:5</a> Neuze Jezuz, o respont, en em lakaas da lavarout: Diwallit na dromplfe den ac'hanoc'h.</p> 
 <p><a name="an_13:6">13:6</a> Rak kalz a zeuio em anv, o lavarout: Me eo ar C'hrist; hag e tallint meur a hini.</p> 
 <p><a name="an_13:7">13:7</a> Pa glevot komz eus brezelioù, ha brud eus brezelioù, na spontit ket; rak ret eo e teufe an traoù-se, met kement-se ne vo ket c'hoazh ar fin.</p> 
 <p><a name="an_13:8">13:8</a> Rak ur bobl a savo a-enep ur bobl all, hag ur rouantelezh a-enep ur rouantelezh all; ha bez' e vo krenoù-douar e meur a lec'h, ha naonegezhioù, ha trubuilhoù; an traoù-mañ a vo ar penn-kentañ eus ar gloazioù.</p> 
 <p><a name="an_13:9">13:9</a> Met diwallit ouzhoc'h hoc'h-unan, rak ho kas a raint dirak al lezioù-barn, ho skourjezañ a raint en o sinagogennoù, ha mont a reot dirak an ouarnerien ha dirak ar rouaned abalamour din, evit reiñ testeni din dirazo.</p> 
 <p><a name="an_13:10">13:10</a> Met ret eo e vefe da gentañ prezeget an Aviel d'an holl bobloù.</p> 
 <p><a name="an_13:11">13:11</a> Pa gasint ac'hanoc'h evit ho lakaat etre o daouarn, na vezit ket en poan a-raok eus ar pezh ho po da lavarout, ha na brederit ket anezhañ; met lavarit ar pezh a vo roet deoc'h war an eur-se; rak ne vo ket c'hwi a gomzo, met ar Spered-Santel.</p> 
 <p><a name="an_13:12">13:12</a> Ar breur a roio e vreur d'ar marv, hag an tad e vugel; ar vugale en em savo a-enep o zud, hag o lakaint d'ar marv.</p> 
 <p><a name="an_13:13">13:13</a> Kasaet e viot gant an holl abalamour da'm anv, met an hini a gendalc'ho betek ar fin, a vo salvet.</p> 
 <p><a name="an_13:14">13:14</a> Pa welot an euzhusted eus ar glac'har, [m'en deus komzet ar profed Daniel anezhi,] deuet el lec'h ne dle ket bezañ (ra gompreno an neb a lenn), neuze ar re a vo e Judea, ra dec'hint war ar menezioù,</p> 
 <p><a name="an_13:15">13:15</a> hag an hini a vo war an doenn, ra ne ziskenno ket en ti, ha n'aio ket ennañ da gemer un dra bennak eus e di,</p> 
 <p><a name="an_13:16">13:16</a> hag an hini a vo er parkeier, ra ne zistroio ket a-dreñv da gemer e vantell.</p> 
 <p><a name="an_13:17">13:17</a> Gwalleur d'ar gwragez brazez, ha d'ar magerezed en deizioù-se!</p> 
 <p><a name="an_13:18">13:18</a> Pedit evit na erruo ket ho tec'h er goañv.</p> 
 <p><a name="an_13:19">13:19</a> Rak bez' e vo en deizioù-se an hevelep glac'har, ken adalek penn-kentañ ar bed en deus Doue krouet betek vremañ, n'en deus ket bet, ha ne vo biken eveltañ.</p> 
 <p><a name="an_13:20">13:20</a> Ha ma n'en divije ket an Aotrou berraet an deizioù-se, den ebet ne vije salvet; met abalamour d'ar re dibabet en deus o berraet.</p> 
 <p><a name="an_13:21">13:21</a> Neuze, mar lavar unan bennak deoc'h: Setu, ar C'hrist a zo amañ, pe aze, na gredit ket.</p> 
 <p><a name="an_13:22">13:22</a> Rak fals-kristed ha fals-profeded a savo; hag e raint sinoù ha burzhudoù da dromplañ memes ar re dibabet, ma vije gallet.</p> 
 <p><a name="an_13:23">13:23</a> Bezit war evezh eta; setu, em eus lavaret holl deoc'h a-raok.</p> 
 <p><a name="an_13:24">13:24</a> En deizioù-se, goude ar glac'har-mañ, an heol a vo teñvalaet, al loar ne roio ket he sklêrijenn,</p> 
 <p><a name="an_13:25">13:25</a> ar stered a gouezho eus an oabl, hag ar galloudoù a zo en neñv a vo brañsellet.</p> 
 <p><a name="an_13:26">13:26</a> Neuze e vo gwelet Mab an den, o tont war ar c'hoabr, gant ur galloud hag ur gloar bras;</p> 
 <p><a name="an_13:27">13:27</a> hag e kaso e aeled, da zastum e re dibabet eus ar pevar avel, adalek pennoù pell an douar betek pennoù pellañ an neñv.</p> 
 <p><a name="an_13:28">13:28</a> Deskit dre barabolenn ar wezenn-fiez: pa zeu he brankoù da vezañ tener hag he delioù da vountañ, ec'h anavezit eo tost an hañv;</p> 
 <p><a name="an_13:29">13:29</a> evel-se ivez, pa welot kement-se oc'h erruout, gouezit Mab an den a zo tost, hag ouzh an nor.</p> 
 <p><a name="an_13:30">13:30</a> Me a lavar deoc'h e gwirionez, penaos ar rummad-mañ ne dremeno ket, ken na vo c'hoarvezet an holl draoù-se.</p> 
 <p><a name="an_13:31">13:31</a> An neñv hag an douar a dremeno, met va gerioù ne dremenint ket.</p> 
 <p><a name="an_13:32">13:32</a> Evit ar pezh a sell ouzh an deiz hag an eur, den n'o anavez, nag an aeled a zo en neñv, nag ar Mab, met an Tad hepken.</p> 
 <p><a name="an_13:33">13:33</a> Bezit war evezh, chomit dihun ha pedit; rak n'ouzoc'h ket pegoulz e teuio an amzer-se.</p> 
 <p><a name="an_13:34">13:34</a> Bez' e vo evel un den a ya e beaj, a lez e di, a ro ar gundu anezhañ d'e vevelien, o lakaat da bep hini e labour, hag a c'hourc'hemenn d'ar porzhier bezañ dihun.</p> 
 <p><a name="an_13:35">13:35</a> Chomit dihun eta, rak n'ouzoc'h ket pegoulz e teuio mestr an ti, pe d'an abardaez, pe da hanternoz, pe da gan ar c'hilhog, pe diouzh ar beure,</p> 
 <p><a name="an_13:36">13:36</a> gant aon na zeufe en un taol, ha n'ho kavfe kousket.</p> 
 <p><a name="an_13:37">13:37</a> Dre-se, ar pezh a lavaran, a lavaran deoc'h holl: Chomit dihun.</p> 
 <p><a name="an_14:1">14:1</a> Gouel ar Pask hag ar bara hep goell a dlee bezañ daou zevezh goude; ar veleien vras hag ar skribed a glaske an doare da gregiñ e Jezuz dre droidell ha d'e lakaat d'ar marv.</p> 
 <p><a name="an_14:2">14:2</a> Met e lavarent: Arabat e vefe e-pad ar gouel, gant aon na savfe un drubuilh bennak e-touez ar bobl.</p> 
 <p><a name="an_14:3">14:3</a> Jezuz, o vezañ e Betania ouzh taol e ti Simon al lovr, ur wreg a zeuas d'e gavout gant ul lestr alabastr leun a c'hwezh-vat a nard pur hag eus ur priz bras, hag, o vezañ torret al lestr, e skuilhas ar c'hwezh-vat war e benn.</p> 
 <p><a name="an_14:4">14:4</a> Hiniennoù a yeas droug enno o-unan, hag a lavaras: Perak koll evel-se ar c'hwezh-vat-se?</p> 
 <p><a name="an_14:5">14:5</a> Rak gallet e vije bet gwerzhañ anezhi ouzhpenn tri c'hant diner, hag o reiñ d'ar beorien. Evel-se e krozmolent en he enep.</p> 
 <p><a name="an_14:6">14:6</a> Met Jezuz a lavaras: Lezit anezhi; perak e rit poan dezhi? Un dra vat he deus graet em c'heñver.</p> 
 <p><a name="an_14:7">14:7</a> Rak c'hwi ho po atav peorien ganeoc'h, ha bep gwech ma c'hoantaot e c'hellot ober vat dezho, met n'ho po ket atav ac'hanon..</p> 
 <p><a name="an_14:8">14:8</a> Graet he deus ar pezh a oa en he galloud; balzamet he deus dre ziaraok va c'horf evit va beziadur.</p> 
 <p><a name="an_14:9">14:9</a> Me a lavar deoc'h e gwirionez, penaos en holl lec'hioù eus ar bed ma vo an aviel-mañ prezeget, ar pezh he deus graet a vo ivez lavaret en eñvor anezhi.</p> 
 <p><a name="an_14:10">14:10</a> Neuze Judaz Iskariod, unan eus an daouzek, a yeas da gavout ar veleien vras evit lakaat Jezuz etre o daouarn.</p> 
 <p><a name="an_14:11">14:11</a> Selaou a rejont gant joa, hag e lavarjont reiñ arc'hant dezhañ; diwar neuze e klaskas an tu dereat d'e lakaat etre o daouarn.</p> 
 <p><a name="an_14:12">14:12</a> Ar c'hentañ deiz eus ar bara hep goell, pa aberzhed ar Pask, e ziskibien a lavaras dezhañ: Pelec'h e c'hoantaez ez afemp da gempenn ar pezh a zo ret evit debriñ ar Pask?</p> 
 <p><a name="an_14:13">14:13</a> Neuze e kasas daou eus e ziskibien hag e lavaras dezho: It e kêr, hag e kavot dirazoc'h un den o tougen ur podad dour, it war e lerc'h.</p> 
 <p><a name="an_14:14">14:14</a> E pe lec'h bennak ma'z aio, lavarit da vestr an ti: Ar Mestr a lavar: Pelec'h emañ al lec'h e tebrin ar Pask ennañ, gant va diskibien?</p> 
 <p><a name="an_14:15">14:15</a> Hag e tiskouezo deoc'h ur gambr uhel, urzhiet ha kempennet mat; fichit eno deomp ar Pask.</p> 
 <p><a name="an_14:16">14:16</a> E ziskibien eta a yeas, hag a zeuas e kêr, hag e kavjont an traoù evel m'en devoa lavaret dezho; hag e fichjont ar Pask.</p> 
 <p><a name="an_14:17">14:17</a> Pa voe deuet an abardaez, e teuas gant an daouzek.</p> 
 <p><a name="an_14:18">14:18</a> Evel ma oant ouzh taol, ha ma tebrent, Jezuz a lavaras: Me a lavar deoc'h e gwirionez, unan ac'hanoc'h, unan a zebr ganin, am gwerzho.</p> 
 <p><a name="an_14:19">14:19</a> Neuze en em lakajont d'en em c'hlac'hariñ; hag e lavarjont dezhañ, an eil goude egile: Ha me eo?</p> 
 <p><a name="an_14:20">14:20</a> Eñ a respontas dezho: Unan an daouzek eo, ha lakaat a ra e zorn er plad ganin.</p> 
 <p><a name="an_14:21">14:21</a> Mab an den, evit gwir, a ya hervez ar pezh a zo skrivet anezhañ; met gwalleur d'an den ma vo gwerzhet gantañ; gwell e vije d'an den-se, ne vije biken bet ganet.</p> 
 <p><a name="an_14:22">14:22</a> Evel ma tebrent, Jezuz a gemeras bara ha, goude bezañ trugarekaet, e torras anezhañ, hag en roas dezho, o lavarout: Kemerit, [debrit,] hemañ eo va c'horf.</p> 
 <p><a name="an_14:23">14:23</a> Kemer a reas ivez an hanaf ha, goude bezañ trugarekaet, en roas dezho, hag ec'h evjont holl dioutañ.</p> 
 <p><a name="an_14:24">14:24</a> Hag e lavaras dezho: Hemañ eo va gwad, ar gwad eus an emglev [nevez], skuilhet evit kalz.</p> 
 <p><a name="an_14:25">14:25</a> Me a lavar deoc'h e gwirionez, n'evin mui eus frouezh ar gwini, betek an deiz ma'c'h evin anezhañ nevez e rouantelezh Doue.</p> 
 <p><a name="an_14:26">14:26</a> Goude m'o devoe kanet ar c'hantikoù, ez ejont da Venez an Olived.</p> 
 <p><a name="an_14:27">14:27</a> Neuze, Jezuz a lavaras dezho: Me a vo deoc'h holl en noz-mañ un abeg da gouezhañ, rak skrivet eo: skeiñ a rin ar pastor, hag an deñved a vo stlabezet.</p> 
 <p><a name="an_14:28">14:28</a> Met goude ma vin adsavet a varv, ho tiaraogin e Galilea.</p> 
 <p><a name="an_14:29">14:29</a> Ha Pêr a lavaras dezhañ: Pa vefe an holl gwallskoueriet, evidon-me, ne vin ket.</p> 
 <p><a name="an_14:30">14:30</a> Neuze Jezuz a lavaras dezhañ: Me a lavar dit e gwirionez, penaos hiziv, en noz-mañ, a-raok ma kano ar c'hilhog div wech, te az po va dinac'het teir gwech.</p> 
 <p><a name="an_14:31">14:31</a> Met eñ a lavare kreñvoc'h c'hoazh: Ha pa vefe ret din mervel ganit, ne zinac'hin ket ac'hanout. Hag holl, e lavarent ar memes tra.</p> 
 <p><a name="an_14:32">14:32</a> Neuze ez ejont en ul lec'h galvet Getsemane, ha Jezuz a lavaras d'e ziskibien: Azezit amañ e-pad ma pedin.</p> 
 <p><a name="an_14:33">14:33</a> Kemer a reas gantañ Pêr, Jakez ha Yann, hag e voe leuniet a aon hag a anken.</p> 
 <p><a name="an_14:34">14:34</a> Hag e lavaras dezho: Trist eo va ene betek ar marv; chomit amañ ha beilhit.</p> 
 <p><a name="an_14:35">14:35</a> O vont un tamm a-raokoc'h, en em stouas d'an douar, da bediñ ma c'hellje an eur-se pellaat dioutañ.</p> 
 <p><a name="an_14:36">14:36</a> Hag e lavare: Abba! Tad! An holl draoù a c'hellez; pella an hanaf-se diouzhin! Koulskoude neket evel ma fell din, met evel ma fell dit.</p> 
 <p><a name="an_14:37">14:37</a> Hag e tistroas, o c'havas kousket, hag e lavaras da Bêr: Simon, kousket a rez! Ne'c'h eus ket gallet beilhañ un eur?</p> 
 <p><a name="an_14:38">14:38</a> Beilhit ha pedit evit na gouezhot ket en temptadur; ar spered a zo buan, met ar c'hig a zo dinerzh.</p> 
 <p><a name="an_14:39">14:39</a> Mont a reas adarre, hag e pedas, o lavarout ar memes komzoù.</p> 
 <p><a name="an_14:40">14:40</a> O vezañ distroet, o c'havas adarre kousket, rak o daoulagad a oa pounneraet; ha ne ouient petra da lavarout dezhañ.</p> 
 <p><a name="an_14:41">14:41</a> Hag e tistroas evit an trede gwech, hag e lavaras dezho: Kouskit bremañ ha diskuizhit! A-walc'h eo! An eur a zo deuet; setu, Mab an den a zo lakaet etre daouarn ar bec'herien.</p> 
 <p><a name="an_14:42">14:42</a> Savit, ha deomp, setu, an hini am gwerzh a dosta.</p> 
 <p><a name="an_14:43">14:43</a> Ha kerkent, evel ma komze c'hoazh, Judaz, unan an daouzek, a zeuas, ha gantañ ur vandenn vras a dud gant klezeier ha gant bizhier, a-berzh ar veleien vras, ar skribed hag an henaourien.</p> 
 <p><a name="an_14:44">14:44</a> An hini en gwerzhe en devoa roet ar sin-mañ: An hini a bokin dezhañ, hennezh eo; krogit ennañ, ha kasit eñ sur.</p> 
 <p><a name="an_14:45">14:45</a> Raktal eta evel ma oa erruet, e tostaas outañ, hag e lavaras dezhañ: Mestr! Mestr! Hag e pokas dezhañ.</p> 
 <p><a name="an_14:46">14:46</a> Neuze e lakajont o daouarn war Jezuz, hag e krogjont ennañ.</p> 
 <p><a name="an_14:47">14:47</a> Unan eus ar re a oa eno a dennas e gleze, a skoas servijer ar beleg-meur, hag a droc'has e skouarn dezhañ.</p> 
 <p><a name="an_14:48">14:48</a> Neuze Jezuz a gemeras ar gomz hag a lavaras dezho: Deuet oc'h er-maez evel war-lerc'h ul laer, gant klezeier ha gant bizhier, evit kregiñ ennon.</p> 
 <p><a name="an_14:49">14:49</a> Bemdez e oan en ho touez, o kelenn en templ, ha n'hoc'h eus ket va c'hemeret; met bez' eo evit ma vo ar Skriturioù peurc'hraet.</p> 
 <p><a name="an_14:50">14:50</a> Neuze, o vezañ e zilezet, an holl a dec'has kuit.</p> 
 <p><a name="an_14:51">14:51</a> Un den yaouank en heulie, goloet hepken gant ul linenn skañv; an dud yaouank a grogas ennañ,</p> 
 <p><a name="an_14:52">14:52</a> met eñ a lezas ganto e wiskamant, hag a dec'has en noazh deus etre o daouarn.</p> 
 <p><a name="an_14:53">14:53</a> Kas a rejont neuze Jezuz da di ar beleg-meur, e-lec'h ma oa en em zastumet an holl veleien vras, an henaourien hag ar skribed.</p> 
 <p><a name="an_14:54">14:54</a> Pêr a heulias anezhañ a-bell betek porzh ar beleg-meur. Hag o vezañ azezet gant ar vevelien, en em domme e-tal an tan.</p> 
 <p><a name="an_14:55">14:55</a> Ar veleien vras hag an holl sanedrin a glaske un testeni a-enep Jezuz, evit e lakaat d'ar marv, hogen ne gavent ket.</p> 
 <p><a name="an_14:56">14:56</a> Rak kalz a roe testeni fals en e enep, met o zestenioù ne oant ket heñvel etrezo.</p> 
 <p><a name="an_14:57">14:57</a> Hiniennoù a savas neuze, hag a zougas ur fals testeni a-enep dezhañ o lavarout:</p> 
 <p><a name="an_14:58">14:58</a> Ni hon eus e glevet o lavarout: Me a ziskaro an templ-mañ, graet gant dorn an den, hag a-benn tri deiz ec'h adsavin unan all, ha ne vo ket graet gant dorn an den.</p> 
 <p><a name="an_14:59">14:59</a> Met o zestenioù ne oant ket heñvel etrezo kennebeut.</p> 
 <p><a name="an_14:60">14:60</a> Neuze ar beleg-meur, o sevel e-kreiz ar sanhedrin, a reas ouzh Jezuz ar goulenn-mañ: Ha ne respontez netra? Petra a destenn an dud-se en da enep?</p> 
 <p><a name="an_14:61">14:61</a> Met Jezuz a davas ha ne respontas netra. Ar beleg-meur a reas c'hoazh outañ ar goulenn-mañ: Bez' out-te ar C'hrist, Mab an Hini a zo benniget?</p> 
 <p><a name="an_14:62">14:62</a> Ha Jezuz a lavaras dezhañ: Bez' ez on; ha gwelout a reot Mab an den azezet a-zehou da c'halloud Doue, hag o tont war goabr an neñv.</p> 
 <p><a name="an_14:63">14:63</a> Neuze ar beleg-meur a rogas e zilhad, hag a lavaras: Da betra hon eus mui ezhomm a destoù?</p> 
 <p><a name="an_14:64">14:64</a> Klevet hoc'h eus al ledoued; petra a soñjit a-se? Holl neuze, e varnjont anezhañ evel din a varv. </p> 
 <p><a name="an_14:65">14:65</a> Hiniennoù en em lakaas da grañchat outañ, da c'holeiñ e vizaj, ha da reiñ dezhañ karvanadoù, o lavarout: Divin! Hag ar vevelien a skoe anezhañ gant bizhier.</p> 
 <p><a name="an_14:66">14:66</a> Pêr a oa e traoñ ar porzh, hag e teuas eno unan eus mitizhien ar beleg-meur;</p> 
 <p><a name="an_14:67">14:67</a> hag o welout Pêr oc'h en em dommañ, e sellas outañ hag e lavaras: Te ivez, te a oa gant Jezuz a Nazared.</p> 
 <p><a name="an_14:68">14:68</a> Met eñ a nac'has anezhañ, hag a lavaras: N'anavezan ket anezhañ, ha n'ouzon ket petra a lavarez; mont a reas er-maez er porzh; hag ar c'hilhog a ganas.</p> 
 <p><a name="an_14:69">14:69</a> Ar vatezh-se, o vezañ e welet adarre, en em lakaas da lavarout d'ar re a oa eno: An den-mañ a zo eus an dud-se. Met eñ e nac'has adarre.</p> 
 <p><a name="an_14:70">14:70</a> Ur penad goude, ar re a oa eno a lavaras da Bêr: Evit gwir te a zo eus an dud-se, rak te a zo Galileat, [ha da yezh a zo heñvel ouzh o hini].</p> 
 <p><a name="an_14:71">14:71</a> Neuze en em lakaas da zroukpediñ ha da douiñ, o lavarout: N'anavezan ket an den-se a gomzit anezhañ.</p> 
 <p><a name="an_14:72">14:72</a> Raktal ar c'hilhog a ganas un eil gwech; ha Pêr en devoe soñj eus ar gomz en devoa Jezuz lavaret dezhañ: A-raok ma kano ar c'hilhog div wech, ez po va dinac'het teir gwech. Hag o vezañ aet buan er-maez, e ouelas.</p> 
 <p><a name="an_15:1">15:1</a> Kerkent ha ma voe deiz, ar veleien vras, gant an henaourien hag ar skribed, hag ar sanedrin o vezañ en em guzuliet, a zegasas Jezuz ereet hag en lakajont etre daouarn Pilat.</p> 
 <p><a name="an_15:2">15:2</a> Pilat a c'houlennas outañ: Bez' out-te roue ar Yuzevien? Jezuz a respontas dezhañ: Te en lavar.</p> 
 <p><a name="an_15:3">15:3</a> Ar veleien vras a damalle anezhañ eus meur a dra.</p> 
 <p><a name="an_15:4">15:4</a> Met Pilat a reas c'hoazh ar goulenn-mañ outañ, o lavarout: Ne respontez netra dezho? Gwel pegement a draoù a damallont dit.</p> 
 <p><a name="an_15:5">15:5</a> Met Jezuz ne respontas ken netra, en hevelep doare ma oa Pilat souezhet.</p> 
 <p><a name="an_15:6">15:6</a> Bez' e oa ar c'hiz da leuskel dezho, da bep gouel, an hini eus ar brizonidi a c'houlenne ar bobl. </p> 
 <p><a name="an_15:7">15:7</a> Hag e oa er prizon unan galvet Barabbaz gant e genseurted, rak graet o devoa ur muntr e-pad un dispac'h.</p> 
 <p><a name="an_15:8">15:8</a> Ar bobl en em lakaas da c'houlenn [gant kriadennoù bras,] ma vije graet dezho evel m'en devoa atav graet.</p> 
 <p><a name="an_15:9">15:9</a> Pilat a respontas dezho: Fellout a ra deoc'h e laoskfen deoc'h roue ar Yuzevien?</p> 
 <p><a name="an_15:10">15:10</a> Rak anavezout a rae e oa dre avi o devoa ar veleien vras e lakaet etre e zaouarn.</p> 
 <p><a name="an_15:11">15:11</a> Met ar veleien vras a vroude ar bobl da c'houlenn ma vije laosket kentoc'h dezho Barabbaz.</p> 
 <p><a name="an_15:12">15:12</a> Pilat, oc'h adkemer ar gomz, a lavaras dezho: Petra a fell deoc'h e rafen eta eus an hini e c'halvit roue ar Yuzevien?</p> 
 <p><a name="an_15:13">15:13</a> Int a grias a-nevez: Ouzh ar groaz!</p> 
 <p><a name="an_15:14">15:14</a> Pilat a lavaras dezho: Met peseurt droug en deus graet? Hag e krijont c'hoazh kreñvoc'h: Ouzh ar groaz!</p> 
 <p><a name="an_15:15">15:15</a> Pilat eta, o c'hoantaat plijout d'ar bobl, a laoskas dezho Barrabaz; ha goude bezañ lakaet skourjezañ Jezuz, en roas evit bezañ staget ouzh ar groaz.</p> 
 <p><a name="an_15:16">15:16</a> Ar soudarded a zegasas anezhañ e diabarzh ar palez, da lavarout eo er pretordi, hag e tastumjont eno an holl strollad.</p> 
 <p><a name="an_15:17">15:17</a> Hag e wiskjont anezhañ gant ur vantell vouk, hag e lakajont war e benn ur gurunenn spern o devoa gweet.</p> 
 <p><a name="an_15:18">15:18</a> Neuze en em lakajont d'e saludiñ, o lavarout: Salud, roue ar Yuzevien!</p> 
 <p><a name="an_15:19">15:19</a> Hag e skojont war e benn gant ur gorzenn, hag e krañchjont outañ, hag, o plegañ o glin, e stoujont dirazañ.</p> 
 <p><a name="an_15:20">15:20</a> Goude bezañ graet goap anezhañ, e lamjont ar vantell vouk diwarnañ, e wiskjont dezhañ e zilhad en-dro, hag e kasjont anezhañ evit e lakaat ouzh ar groaz.</p> 
 <p><a name="an_15:21">15:21</a> Un den eus Siren, anvet Simon, tad da Aleksandr ha da Rufuz, a dremene dre eno, o tont eus ar parkeier; ober a rejont dezhañ dougen kroaz Jezuz.</p> 
 <p><a name="an_15:22">15:22</a> Hag e kasjont Jezuz d'ul lec'h anvet Golgota, da lavarout eo lec'h ar c'hlopenn.</p> 
 <p><a name="an_15:23">15:23</a> Hag e kinnigjont dezhañ da evañ gwin mesket gant mir; met ne evas ket anezhañ.</p> 
 <p><a name="an_15:24">15:24</a> Goude m'o devoe e staget ouzh ar groaz, e lodennjont e zilhad, o teurel d'ar sord, evit anavezout lod pep hini.</p> 
 <p><a name="an_15:25">15:25</a> Bez' e oa an trede eur, pa en stagjont ouzh ar groaz.</p> 
 <p><a name="an_15:26">15:26</a> Abeg e gondaonidigezh a oa lakaet dre ar skrid-mañ: ROUE AR YUZEVIEN.</p> 
 <p><a name="an_15:27">15:27</a> Stagañ a rejont ivez ouzh ar groaz gantañ daou laer, unan a-zehou, hag egile a-gleiz dezhañ.</p> 
 <p><a name="an_15:28">15:28</a> [Evel-se ar gomz-mañ eus ar Skritur a voe peurc'hraet: Lakaet eo bet e renk an dorfedourien.]</p> 
 <p><a name="an_15:29">15:29</a> Ar re a dremene dre eno a lavare dismegañsoù dezhañ, o hejañ o fenn, hag o lavarout: He! Te, an hini a ziskar an templ hag en adsav e tri deiz,</p> 
 <p><a name="an_15:30">15:30</a> en em savete da-unan, ha diskenn eus ar groaz!</p> 
 <p><a name="an_15:31">15:31</a> Evel-se ivez, ar veleien vras, gant ar skribed, a lavare etrezo, en ur c'hoapaat: Saveteet en deus ar re all, ha ne c'hell ket en em saveteiñ e-unan!</p> 
 <p><a name="an_15:32">15:32</a> Ra ziskenno ar C'hrist, roue Israel, bremañ eus ar groaz, abalamour deomp d'e welout, ha ma kredimp! Hag ar re a oa staget ouzh ar groaz gantañ, a lavare ivez dismegañsoù dezhañ.</p> 
 <p><a name="an_15:33">15:33</a> Pa zeuas ar c'hwec'hvet eur, e voe teñvalijenn war an douar holl, betek an navet eur.</p> 
 <p><a name="an_15:34">15:34</a> Ha d'an navet eur, Jezuz a grias gant ur vouezh kreñv: Eloi, Eloi, lama sabaktani? Da lavarout eo: Va Doue, va Doue, perak ec'h eus va dilezet?</p> 
 <p><a name="an_15:35">15:35</a> Hiniennoù eus ar re a oa eno, o vezañ e glevet, a lavare: Setu e c'halv Elia.</p> 
 <p><a name="an_15:36">15:36</a> Unan anezho a redas, a leunias ur spoueenn a winegr, he lakaas e penn ur gorzenn, hag he roas dezhañ da evañ, en ur lavarout: Lezit; gwelomp hag-eñ e teuio Elia d'e ziskenn.</p> 
 <p><a name="an_15:37">15:37</a> Neuze Jezuz, o vezañ taolet ur griadenn vras, a varvas.</p> 
 <p><a name="an_15:38">15:38</a> Gouel an templ a rogas e div, adalek krec'h betek traoñ.</p> 
 <p><a name="an_15:39">15:39</a> Ar c'hantener a oa dirazañ, o welout e oa marvet en ur grial evel-se, a lavaras: Hemañ, evit gwir, a oa Mab Doue.</p> 
 <p><a name="an_15:40">15:40</a> Bez' e oa ivez gwragez a selle a-bell. En o-zouez e oa Mari a Vagdala, ha Mari mamm da Jakez ar Yaouankañ ha da Jozef, ha Salome,</p> 
 <p><a name="an_15:41">15:41</a> ar re en heulie hag en servije pa oa e Galilea, ha meur a hini all a oa pignet gantañ da Jeruzalem.</p> 
 <p><a name="an_15:42">15:42</a> Diouzh an abardaez, evel ma oa deiz ar c'hempennadur, da lavarout eo deiz kent ar sabad,</p> 
 <p><a name="an_15:43">15:43</a> Jozef a Arimatea, ur c'huzulier enoret a c'hortoze ivez rouantelezh Doue, a zeuas gant hardizhegezh da gavout Pilat, hag a c'houlennas digantañ korf Jezuz.</p> 
 <p><a name="an_15:44">15:44</a> Pilat a voe souezhet bras ma oa marv ken buan; hag o vezañ galvet ar c'hantener, e c'houlennas digantañ hag-eñ e oa marv pell a oa.</p> 
 <p><a name="an_15:45">15:45</a> O vezañ anavezet kement-se, gant ar c'hantener, e roas ar c'horf da Jozef.</p> 
 <p><a name="an_15:46">15:46</a> Jozef, o vezañ prenet ul lienenn, en diskennas eus ar groaz, en goloas gant ul lienenn, a lakaas anezhañ en ur bez toullet er roc'h, hag a ruilhas ur maen ouzh dor ar bez.</p> 
 <p><a name="an_15:47">15:47</a> Mari a Vagdala ha Mari mamm Jozef, a selle pelec'h e oa lakaet.</p> 
 <p><a name="an_16:1">16:1</a> Goude ma oa ar sabad tremenet, Mari a Vagdala, Mari mamm Jakez, ha Salome, a brenas louzoù a c'hwez-vat evit dont da valzamañ ar c'horf.</p> 
 <p><a name="an_16:2">16:2</a> Deiz kentañ ar sizhun, da sav-heol, e teujont mintin mat d'ar bez.</p> 
 <p><a name="an_16:3">16:3</a> Hag e lavarent etrezo: Piv a lamo deomp ar maen a zo ouzh dor ar bez?</p> 
 <p><a name="an_16:4">16:4</a> O vezañ sellet, e weljont ar maen a oa bet lamet; ha gwall vras e oa.</p> 
 <p><a name="an_16:5">16:5</a> Neuze, o vezañ aet er bez, e weljont un den yaouank azezet en tu dehou, gwisket gant ur sae wenn; spontet e oant.</p> 
 <p><a name="an_16:6">16:6</a> Met eñ a lavaras dezho: Na vezit ket spontet; c'hwi a glask Jezuz a Nazared, an hini a zo bet staget ouzh ar groaz; adsavet eo a varv, n'emañ ken amañ; setu al lec'h m'o devoa lakaet anezhañ.</p> 
 <p><a name="an_16:7">16:7</a> Met it, ha lavarit d'e ziskibien ha da Bêr ho tiaraogo e Galilea, eno en gwelot, evel m'en deus lavaret deoc'h.</p> 
 <p><a name="an_16:8">16:8</a> Int a yeas kuit hag a dec'has diouzh ar bez, rak souezhet e oant ha leuniet a aon. Ne lavarjont netra da zen, rak spontet e oant.</p> 
 <p><a name="an_16:9">16:9</a> Jezuz, o vezañ adsavet a varv diouzh ar beure, deiz kentañ ar sizhun, en em ziskouezas da gentañ da Vari a Vagdala, m'en devoa kaset kuit seizh diaoul anezhi.</p> 
 <p><a name="an_16:10">16:10</a> Hi a yeas, hag a roas d'e anavezout d'ar re a oa bet gantañ, hag a oa e kañv hag en daeroù.</p> 
 <p><a name="an_16:11">16:11</a> Met int, o klevout e oa bev, hag he devoa-hi e welet, ne gredjont ket anezhi.</p> 
 <p><a name="an_16:12">16:12</a> Goude-se, en em ziskouezas en un doare all da zaou anezho a oa en hent, o vont war ar maez.</p> 
 <p><a name="an_16:13">16:13</a> Ar re-mañ a yeas da lavarout d'ar re all ha n'o c'hredjont ket kennebeut.</p> 
 <p><a name="an_16:14">16:14</a> Da ziwezhañ, en em ziskouezas d'an unnek abostol, evel ma oant ouzh taol, hag e rebechas dezho o diskredoni ha kaleter o c'halon, abalamour n'o devoa ket kredet ar re o devoa e welet adsavet a varv.</p> 
 <p><a name="an_16:15">16:15</a> Hag e lavaras dezho: It dre ar bed holl, ha prezegit an Aviel da bep krouadur.</p> 
 <p><a name="an_16:16">16:16</a> An hini a gredo hag a vo badezet a vo salvet; met an hini na gredo ket a vo kondaonet.</p> 
 <p><a name="an_16:17">16:17</a> Ha setu ar mirakloù a heulio ar re o devo kredet: Kas a raint kuit an diaoulien em anv; komz a raint yezhoù nevez;</p> 
 <p><a name="an_16:18">16:18</a> kemer a raint an naered; mar evont un dra marvus bennak, ne raio ket a boan dezho; lakaat a raint o daouarn war ar re glañv, hag e vint yac'haet.</p> 
 <p><a name="an_16:19">16:19</a> An Aotrou, goude bezañ komzet outo, a voe savet en neñv, hag ec'h azezas a-zehou da Zoue.</p> 
 <p><a name="an_16:20">16:20</a> Hag int, o vezañ aet, a brezegas dre holl, an Aotrou o kenober ganto, hag o reiñ kred da C'her Doue dre ar mirakloù o heulie.</p> 
 <p></p><hr>
 <center>
 <a href="luk.htm">Next: Luke</a></center>
 </body>