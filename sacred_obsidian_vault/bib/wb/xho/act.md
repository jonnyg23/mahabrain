<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="joh.htm">Previous</a> 
 <a href="rom.htm">Next</a> 
 </center>
 <hr>
  <h3 align="center">Xhosa Bible: Acts</h3> 
 <p><a name="an_1:1">1:1</a> Eyokuqala imbali, Tiyofilo, ndayenza kambe ndibalisa ngezinto zonke awaqala ngazo uYesu ukuzenza kwanokuzifundisa,</p> 
 <p><a name="an_1:2">1:2</a> kwada kwayimini awanyuswa ngayo, akuba ebawisele umthetho ngoMoya oyiNgcwele abapostile awayebanyule;</p> 
 <p><a name="an_1:3">1:3</a> awathi kanjalo, emveni kokuva kwakhe ubunzima, wazimisa ephilile phambi kwabo, ngeziganeko ezininzi, ezibonakalalisa ngokwakhe kubo kwiintsuku ezimashumi mane, ethetha izinto ezingabo ubukumkani bukaThixo.</p> 
 <p><a name="an_1:4">1:4</a> Uthe, ehlanganisene nabo, wabathethela ngelithi,  mabangahlukani neYerusalem; mabalinde idinga loYise, awathi ukuthetha, Naliva kum;</p> 
 <p><a name="an_1:5">1:5</a> ngokuba uYohane okunene wabhaptiza ngamanzi; kodwa nina niya kubhaptizwa ngoMoya oyiNgcwele, kungekabi kade emva kwezi ntsuku.</p> 
 <p><a name="an_1:6">1:6</a> Bona ke ngoko, bebuthelene, babembuza besithi, Nkosi,  wobubuyisela ngeli xesha na ubukumkani kuSirayeli?</p> 
 <p><a name="an_1:7">1:7</a> Uthe ke kubo, Asikokwenu ukwazi amaxesha nokuba ngamathuba,  awamise ngelakhe igunya uBawo.</p> 
 <p><a name="an_1:8">1:8</a> Niya kwamkela ke amandla, akubon ukuba uMoya oyiNgcwele uhlile phezu kwenu; nibe ngamangqina am eYerusalem, kwanakulo lonke elakwaYuda nelaseSamariya, kude kuse nasekupheleni komhlaba.</p> 
 <p><a name="an_1:9">1:9</a> Waza etshilo, bakubon ukuba bakhangele, wafukulwa; lathi ilifu lemka naye emehlweni abo.</p> 
 <p><a name="an_1:10">1:10</a> Bakuba beqwalasele ezulwini, akubon ukuba uyemka,  kwabonakala kumi ngakubo amadoda amabini eneengubo ezimhlophe,</p> 
 <p><a name="an_1:11">1:11</a> awatshoyo ukuthi, Madoda, maGalili, nimeleni na nondele ezulwini? Kwayena lo Yesu unyusiweyo kuni, wasiwa emazulwini,  uya kuza ngolu hlobo nimbone esiya ngalo emazulwini.</p> 
 <p><a name="an_1:12">1:12</a> Baza babuyela eYerusalem, bevela entabeni ekuthiwa yeyemiNquma, ekufuphi kwiYerusalem, uhambo lwesabatha.</p> 
 <p><a name="an_1:13">1:13</a> Bathe ke bakungena, banyukela egumbini eliphezulu ababehlala kulo, inguPetros, noYakobi, noYohane, noAndreya,  uFilipu, noTomas, uBhartolomeyu, noMateyu, noYakobi ka-Alifeyu,  noSimon umZeloti, noYuda umzalwana kaYakobi.</p> 
 <p><a name="an_1:14">1:14</a> Aba bonke babezingisa ngamxhelo mnye ekuthandazeni nasekukhungeni, ndawonye nabafazi, noMariya unina kaYesu,  kwandawonye naba zalwana bakhe.</p> 
 <p><a name="an_1:15">1:15</a> Ngaloo mihla wesuka wema uPetros phakathi kwabo abazalwana (laye inani lamagama ndawonye lingathi lilikhulu elinamanci amabini), wathi,</p> 
 <p><a name="an_1:16">1:16</a> Madoda, bazalwana, esi sibhalo simelwe kukuba sizaliseke,  sathethwayo ngaphambili nguMoya oyiNgcwele ngomlomo kaDavide ngaye uYuda, owaba ngumkhokeli kwabo bambambayo uYesu;</p> 
 <p><a name="an_1:17">1:17</a> ngokuba wayebalelwe kuthi, wasizuza isabelo solu lungiselelo.</p> 
 <p><a name="an_1:18">1:18</a> Lowo ke ngoko wazuza umhlaba ngomvuzo wokungalungisi; wathi ekhahleleke phantsi ngobuso, wagqabhuka phakathi, zaphalala zonke izibilini zakhe.</p> 
 <p><a name="an_1:19">1:19</a> Kwazeka oko kubo bonke abemiyo eYerusalem, wada loo mhlaba ngeyabo intetho kwathiwa yiAkeldama, oko kukuthi, ngumhlaba wegazi.</p> 
 <p><a name="an_1:20">1:20</a> Kuba kubhaliwe encwadini yeeNdumiso kwathiwa, Umzi wakhe mawube yintlango, Kungabikho umiyo kuwo; Buthi nobuveleli bakhe buthatyathwe ngomnye.</p> 
 <p><a name="an_1:21">1:21</a> Ngoko, kuwo amadoda abehamba nathi, ngalo lonke ixesha ebingena iphuma phakathi kwethu iNkosi uYesu,</p> 
 <p><a name="an_1:22">1:22</a> iqalele elubhaptizweni lukaYohane, yada yayimini eyanyuswa ngayo kuthi, kumele ukuba kubekho enye kuwo eba lingqina lokuvuka kwayo, kunye nathi.</p> 
 <p><a name="an_1:23">1:23</a> Bamisa mabini, uYosefu, okuthiwa nguBharsabhas, ogama limbi linguYusto, noMatiya.</p> 
 <p><a name="an_1:24">1:24</a> Bathandaza bathi, Wena, Nkosi, Mazi weentliziyo zabo bonke,  yalatha kwaba babini oyena umnyulileyo,</p> 
 <p><a name="an_1:25">1:25</a> ukuba asithabathe isabelo solu lungiselelo nobupostile,  awaphambukayo kubo uYuda, ukuze aye kweyakhe indawo.</p> 
 <p><a name="an_1:26">1:26</a> Bawisa amaqashiso abo; lathi iqashiso laphuma noMatiya;  wabalelwa ndawonye nabapostile abalishumi elinamnye.</p> 
 <p><a name="an_2:1">2:1</a> Ke kaloku, ekuzalisekeni kwawo umhla wepentekoste, baye bonke bemxhelo mnye ndaweni-nye.</p> 
 <p><a name="an_2:2">2:2</a> Kwaza ngequbuliso kwaphuma ezulwini isandi esinjengesomoya ovuthuza ngamandla, sayizalisa indlu yonke ababehleli kuyo.</p> 
 <p><a name="an_2:3">2:3</a> Kwabonakala kubo iilwimi ezabekayo, ngathi zezomlilo, lwaolo lwahlala phezu kwabo bonke ngabanye.</p> 
 <p><a name="an_2:4">2:4</a> Bazaliswa bonke nguMoya oyiNgcwele, baqala ukuthetha ngalwimi zimbi, njengoko uMoya wayebanika ukuba bathethe baphimisele.</p> 
 <p><a name="an_2:5">2:5</a> Ke kaloku kwakumi eYerusalem apho amaYuda, amadoda awoyika uThixo, evela kuzo zonke iintlanga eziphantsi kwezulu.</p> 
 <p><a name="an_2:6">2:6</a> Sithe ke sakubakho esi sandi, yabuthelana inkitha,  yadubadubeka, ngokuba bonke ngabanye babebeva bona bethetha ngezakomawabo iintetho.</p> 
 <p><a name="an_2:7">2:7</a> Bathi nqa ke bonke, bamangaliswa, wathi omnye komnye, Kanene aba bonke bathethayo asingamaGalili na?</p> 
 <p><a name="an_2:8">2:8</a> Kutheni na ke ukuba sibeve nje sonke ngabanye bethetha ngezakomawethu iintetho, esazalelwa kuzo?</p> 
 <p><a name="an_2:9">2:9</a> Thina maParti, namaMedi, namaElam, nathi simiyo kwelaseMesopotami, kwelakwaYuda kwanakwelaseKapadoki,  kwelasePonto nakwelaseAsiya,</p> 
 <p><a name="an_2:10">2:10</a> kwelaseFrigi kwanakwelasePamfili, kwelaseYiputa,  nasemacaleni elaseLibhi ngaseKirene, nathi bahambi baseRoma,  singamaYuda kwanabangeni ebuYudeni,</p> 
 <p><a name="an_2:11">2:11</a> thina maKrete nama-Arabhi, sibeva bona bezithetha ngezakomawethu iilwimi izinto ezinkulu zikaThixo.</p> 
 <p><a name="an_2:12">2:12</a> Bathi nqa ke bonke, bakhohlwa, omnye esithi komnye, Azi,  ingaba ifuna ukuba yintoni na le nto?</p> 
 <p><a name="an_2:13">2:13</a> Abanye ke babehlekisa ngabo, besithi, Bahluthi yiwayini enencasa.</p> 
 <p><a name="an_2:14">2:14</a> Ke kaloku uPetros, esuke wema nabalishumi elinamnye,  waliphakamisa izwi lakhe, waphimisela ukuthetha, wathi kubo:  Madoda, maYuda, nani nonke nimiyo eYerusalem, makwazeke oku kuni, niwabekele iindlebe amazwi am.</p> 
 <p><a name="an_2:15">2:15</a> Aba abanxilile, njengoko nina niba kunjalo, kuba kuselilixa lesithathu lemini.</p> 
 <p><a name="an_2:16">2:16</a> Oku khona koko kuthethiweyo ngomprofeti uYoweli, kwathiwa,</p> 
 <p><a name="an_2:17">2:17</a> Kuya kuthi ngayo imihla yokugqibela, utsho uThixo,  Ndimthulule uMoya wam phezu kwayo yonke inyama, Baprofete oonyana benu neentombi zenu, Athi amadodana enu abone imibono,  Namadoda enu amakhulu aphuphe amaphupha;</p> 
 <p><a name="an_2:18">2:18</a> Ewe, ndaye, phezu kwabakhonzi bam, naphezu kwabakhonzazana bam, ngaloo mihla Ndiya kumthulula uMoya wam, baprofete;</p> 
 <p><a name="an_2:19">2:19</a> Ndenze izimanga ezulwini phezulu, Nemiqondiso emhlabeni phantsi, Igazi, nomlilo, nentshinyela yomsi.</p> 
 <p><a name="an_2:20">2:20</a> Ilanga liya kusuka libe mnyama, Ithi inyanga ibe ligazi;  Phambi kokuba ize imini yeNkosi, Leyo inkulu ibalulekileyo.</p> 
 <p><a name="an_2:21">2:21</a> Baya kuthi bonke abasukuba belinqula igama leNkosi basindiswe.</p> 
 <p><a name="an_2:22">2:22</a> Madoda, maSirayeli, waveni la mazwi: UYesu waseNazarete,  indoda eqondakalisiweyo nguThixo kuni ngemisebenzi yamandla,  nangezimanga, nangemiqondiso, awayenzayo uThixo ngayo phakathi kwenu, njengokuba nisazi nani ngokwenu:</p> 
 <p><a name="an_2:23">2:23</a> yena lowo, ekhutshwe ngecebo elimisiweyo likaThixo nangokwazi kwakhe kwenxa engaphambili, namthabatha ngezandla zabachasene nomthetho, nambethelela emnqamlezweni, namsika;</p> 
 <p><a name="an_2:24">2:24</a> athe uThixo wamvusa, eyikhulule inimba yokufa; ngokokuba ebengenako ukubanjwa kuko.</p> 
 <p><a name="an_2:25">2:25</a> Kuba uDavide uthi, esingisele kuye, Ndahlala ndiyibona iNkosi phambi kwamehlo am, Ngokuba ingasekunene kwam, ukuze ndingashukunyiswa.</p> 
 <p><a name="an_2:26">2:26</a> Ngenxa yoko intliziyo yam yaba nemihlali, lwagcoba ulwimi lwam; Ngaphezu koko ke nenyama yam iya kuphumla inethemba;  Ngokuba akuyi kuwushiya umphefumlo wam kwelabafileyo.</p> 
 <p><a name="an_2:27">2:27</a> Kananjalo akuyi kumnikela oyiNgcwele wakho ekuboneni ukubola.</p> 
 <p><a name="an_2:28">2:28</a> Wandazisa iindlela zobomi; Uya kundizalisa ngemihlali ngokubona ubuso bakho.</p> 
 <p><a name="an_2:29">2:29</a> Madoda, bazalwana, mandivunyelwe ndithethe kuni ngokuphandle ngomawokhulu uDavide, ukuba wafa wangcwatywa;  nengcwaba lakhe likho phakathi kwethu unanamhla.</p> 
 <p><a name="an_2:30">2:30</a> Ngoko, kuba engumprofeti, esazi nokwazi ukuba uThixo wamfungela isifungo sokuba esiqhameni sesinqe sakhe ngokwenyama uya kuvelisa uKristu, ukuba ahlale phezu kwetrone yakhe:</p> 
 <p><a name="an_2:31">2:31</a> uthe ebona ngenxa engaphambili, wathetha ngako ukuvuka kukaKristu, ukuba umphefumlo wakhe ungashiywanga kwelabafileyo nenyama yakhe ingabonanga kubola.</p> 
 <p><a name="an_2:32">2:32</a> UThixo wamvusa lo Yesu, esingamangqina ako oko thina sonke.</p> 
 <p><a name="an_2:33">2:33</a> Ephakanyisiwe ngoko sisandla sokunene sikaThixo, elamkele kanjalo idinga loMoya oyiNgcwele kuYise, uthulule oku nikubonayo, nikuvayo, kalokunje nina.</p> 
 <p><a name="an_2:34">2:34</a> Kuba uDavide, enganyukanga waya emazulwini, ke uthi ngokwakhe, Yathi iNkosi eNkosini yam, Hlala ngasekunene kwam,</p> 
 <p><a name="an_2:35">2:35</a> Ndide iintshaba zakho ndizenze isihlalo seenyawo zakho.</p> 
 <p><a name="an_2:36">2:36</a> Ngoko mayazi ngokuqinisekileyo yonke indlu kaSirayeli,  ukuba uThixo wamenza iNkosi noKristu, kwayena lo Yesu nambethelelayo emnqamlezweni nina.</p> 
 <p><a name="an_2:37">2:37</a> Ke kaloku bathe, bakukuva oko, bahlabeka entliziyweni,  bathi kuPetros nakwabanye abapostile, Madoda, bazalwana,  sithini na?</p> 
 <p><a name="an_2:38">2:38</a> Uthe ke uPetros kubo, Guqukani nibhaptizwe nonke ngabanye egameni likaYesu Kristu, ukuze nixolelwe izono, namkele isipho soMoya oyiNgcwele.</p> 
 <p><a name="an_2:39">2:39</a> Kuba idinga likuni, nakubantwana benu, nakubo bonke abakude, esukuba iNkosi uThixo wethu iya kubabiza.</p> 
 <p><a name="an_2:40">2:40</a> Nangamanye amazwi amaninzi wayeqononondisa, evuselela esithi, Zisindiseni kwesi sizukulwana sigoso.</p> 
 <p><a name="an_2:41">2:41</a> Bathe ke ngoko, abalamkele ilizwi lakhe ngovuyo,  babhaptizwa; kongezelelwa ngaloo mini imiphefumlo engathi imawaka mathathu.</p> 
 <p><a name="an_2:42">2:42</a> Baye ke bezingisa ukuhlala emfundisweni yabapostile,  nasebudlelaneni, nasekuqhekezeni isonka, nasemithandazweni.</p> 
 <p><a name="an_2:43">2:43</a> Ke kaloku kwabakho ukoyika kwimiphefumlo yonke; kwenzeka izimanga ezininzi kwanemiqondiso ngabapostile.</p> 
 <p><a name="an_2:44">2:44</a> Bonke ke ababekholwa babendawonye, benobudlelane ngeento zonke.</p> 
 <p><a name="an_2:45">2:45</a> Baye bethengisa nangemihlaba nangempahla yabo, babele bonke, njengoko ebethi ubani aswele ngako.</p> 
 <p><a name="an_2:46">2:46</a> Babezingisa ukuhlala bemxhelo mnye etempileni imihla ngemihla, beqhekeza isonka kwizindlu ngezindlu, besidla ukudla benemigcobo, benolungelelwano lwentliziyo,</p> 
 <p><a name="an_2:47">2:47</a> bemdumisa uThixo, benonelelwe ngabantu bonke. Yaye iNkosi isongeza abasiNdiswayo imihla ngemihla kulo ibandla.</p> 
 <p><a name="an_3:1">3:1</a> Ke kaloku, uPetros, noYohane babenyuka bendawonye, besiya etempileni ngexesha lomthandazo, ililixa lesithoba.</p> 
 <p><a name="an_3:2">3:2</a> Kwaye ke kuthwelwe ndoda ithile, ibisisiqhwala kwasekuzalweni kwayo, ababeyibeka imihla ngemihla emnyango wetempile, lowo kuthiwa Mhle, ukuba icele amalizo kwabangenayo etempileni;</p> 
 <p><a name="an_3:3">3:3</a> eyathi, yakubona uPetros noYohane beza kungena etempileni,  yacela ukuba bayilize.</p> 
 <p><a name="an_3:4">3:4</a> Uthe ke uPetros, enoYohane, eqwalasele kuyo wathi, Khangela kuthi apha.</p> 
 <p><a name="an_3:5">3:5</a> Yabagqala ke, ilinde ukwamkela into kubo.</p> 
 <p><a name="an_3:6">3:6</a> Wathi ke uPetros, Isilivere negolide andinayo, kodwa endinako ndikunika khona: egameni likaYesu Kristu umNazarete,  vuka uhambe.</p> 
 <p><a name="an_3:7">3:7</a> Wayibamba ngesandla sokunene, wayivusa; zomelezeka ke kwalapho iinyawo zayo namaqatha ayo.</p> 
 <p><a name="an_3:8">3:8</a> Yesuka umtsi, yema, yahambahamba, yangena nabo etempileni,  ihambahamba itsiba, imdumisa uThixo.</p> 
 <p><a name="an_3:9">3:9</a> Baza bonke abantu bayibona ihambahamba, idumisa uThixo;</p> 
 <p><a name="an_3:10">3:10</a> bayazi nokuyazi, ukuba ingulowa ubehlalela amalizo eMnyango oMhle wetempile, bathi qhiphu umbilini, bathi nqa yiloo nto ihlileyo kuyo.</p> 
 <p><a name="an_3:11">3:11</a> Ke kaloku, sakubon ukuba isiqhwala esiphilisiweyo sibabambe ngesandla ooPetros noYohane, bonke abantu babalekela kubo evarandeni ekuthiwa yekaSolomon, beqhiphuke umbilini kakubi.</p> 
 <p><a name="an_3:12">3:12</a> Akukubona ke oko uPetros, waphendula wathi kubo abantu,  Madoda, maSirayeli, yini na ukuba nimangaliswe yile nto?  Kanjalo yini na ukuba nisijonge, ngathi simenze wahamba ngawethu amandla, nangokwethu ukuhlonela uThixo?</p> 
 <p><a name="an_3:13">3:13</a> UThixo wooAbraham noIsake noYakobi, uThixo woobawo bethu,  umzukisile umkhonzi wakhe uYesu, enamnikelayo, namkhanyela ebusweni bukaPilato nina, akubon ukuba yena ugwebe ngelithi,  makakhululwe.</p> 
 <p><a name="an_3:14">3:14</a> Ke nina namkhanyela oyiNgcwele, oliLungisa, nacela ukuba ninikwe indoda engumbulali.</p> 
 <p><a name="an_3:15">3:15</a> Ke yona iMbangi yobomi nayibulala; awayivusayo uThixo kwabafileyo, esingamangqina ako oko thina.</p> 
 <p><a name="an_3:16">3:16</a> Nangenxa yokukholwa kwigama layo, lo nimbonayo, nimaziyo,  limomelezile igama layo; lwathi ukholo olungayo lwamnika oku kuphila kupheleleyo phambi kwenu nonke.</p> 
 <p><a name="an_3:17">3:17</a> Nangoku, bazalwana, ndiyazi ukuba nenze ngokungazi,  njengabo nabo abaphathi benu.</p> 
 <p><a name="an_3:18">3:18</a> Ke uThixo, izinto awazixela ngenxa engaphambili ngomlomo wabo bonke abaprofeti bakhe, zokuba uKristu eve ubunzima,  uzizalisile wenjenje.</p> 
 <p><a name="an_3:19">3:19</a> Guqukani ke ngoko, nibuye, ukuze zicinywe izono zenu;  ngokokuze afike amathuba okuphumza, evela ebusweni beNkosi;</p> 
 <p><a name="an_3:20">3:20</a> ithume uYesu Kristu, owayevakalisiwe kuni ngenxa engaphambili;</p> 
 <p><a name="an_3:21">3:21</a> lowo kumele okunene ukuba amazulu amamkele, kude kufike amaxesha okubuyiswa kweento zonke, awawathethayo uThixo ngomlomo wabo bonke abaprofeti bakhe abangcwele, kususela kunaphakade.</p> 
 <p><a name="an_3:22">3:22</a> Kuba uMoses okunene wathi koobawo, INkosi uThixo wenu iya kunivelisela umprofeti kubazalwana benu, onjengam nje; ze nimve yena kuzo zonke izinto asukuba eya kuzithetha kuni.</p> 
 <p><a name="an_3:23">3:23</a> Yothi ke yonke imiphefumlo engathanga imve loo mprofeti,  ibhujiswe kuphele phakathi kwabantu.</p> 
 <p><a name="an_3:24">3:24</a> Nabo ke bonke abaprofeti, bethabathela kuSamuweli nakwabalandelayo, bonke abathethileyo, bayixela loo mihla ngenxa engaphambili.</p> 
 <p><a name="an_3:25">3:25</a> Nina ningoonyana babo abaprofeti, nabomnqophiso awanqophisana ngawo noobawo bethu uThixo, esithi kuAbraham,  Yaye ke iya kusikeleleka embewini yakho yonke imizalwane yehlabathi.</p> 
 <p><a name="an_3:26">3:26</a> Uthe uThixo, akuba emvusile umkhonzi wakhe uYesu, wamthuma kuni kuqala, ukuba anisikelele ngokuniguqula nonke ngabanye kwiinkohlakalo zenu.</p> 
 <p><a name="an_4:1">4:1</a> Bakubon ukuba bayathetha kubo abantu, ababingeleli,  nomphathi wetempile, nabaSadusi, bathi gaga phezu kwabo,</p> 
 <p><a name="an_4:2">4:2</a> bebindekile ngenxa yokuba befundisa abantu, bekuxela ukuvuka kubo abafileyo ngoku kukaYesu ukuvuka.</p> 
 <p><a name="an_4:3">4:3</a> Babesa izandla, babafaka entolongweni, kwada kwaba lingomso;  kuba bekuse kuhlwile.</p> 
 <p><a name="an_4:4">4:4</a> Ke kaloku into eninzi yabo babelivile ilizwi, yakholwa;  lathi inani lamadoda langa limawaka mahlanu.</p> 
 <p><a name="an_4:5">4:5</a> Kwathi ke ngengomso, kwahlanganiselana eYerusalem abaphathi babo, namadoda amakhulu, nababhali,</p> 
 <p><a name="an_4:6">4:6</a> noAnas umbingeleli omkhulu, noKayafa, noYohane,  noAlesandire, nabo bonke abomlibo wombingeleli omkhulu.</p> 
 <p><a name="an_4:7">4:7</a> Bathe bakuba bebamise phakathi, bababuza besithi, Le nto nina niyenze ngamandla mani na, nangagama lini na?</p> 
 <p><a name="an_4:8">4:8</a> Wandula uPetros, ezele nguMoya oyiNgcwele, wathi kubo, Nina baphathi babantu, nani madoda makhulu akwaSirayeli,</p> 
 <p><a name="an_4:9">4:9</a> ukuba thina namhlanje sincinwa ngomsebenzi wokumsiza umntu ongumlwelwe, ukuba uthiweni na ukusindiswa:</p> 
 <p><a name="an_4:10">4:10</a> makwazeke kuni nonke, nakubo bonke abantu bakwaSirayeli,  ukuba kusegameni likaYesu Kristu waseNazarete, enambethelelayo emnqamlezweni nina, athe uThixo wamvusa kwabafileyo; kungaye lowo, ukuba lo mntu eme apha phambi kwenu ephilile.</p> 
 <p><a name="an_4:11">4:11</a> Nguye lo ilitye elenziwa into engento nini bakhi, elisuke laba yintloko yembombo.</p> 
 <p><a name="an_4:12">4:12</a> Kananjalo usindiso alukho kuwumbi; kuba akukho gama limbi phantsi kwezulu, linikiweyo phakathi kwabantu, esimele ukusindiswa ngalo.</p> 
 <p><a name="an_4:13">4:13</a> Ke kaloku, bakubona ukungafihlisikuthetha koPetros noYohane, beqiqa nokuba ngabantu abangenamfundo, abangenakwazi,  bamangaliswa; babaqonda ukuba babenaye uYesu.</p> 
 <p><a name="an_4:14">4:14</a> Bakumbona ke umntu emi nabo, yena lowo uphilisiweyo,  ababanga nandawo yakuphika.</p> 
 <p><a name="an_4:15">4:15</a> Bakuba bethe mabaphume entlanganisweni yamatyala,  bacebisana bodwa, besithi, Siya kubathini na aba bantu?</p> 
 <p><a name="an_4:16">4:16</a> Kuba okunene, ukuba kuhle ngabo umqondiso owazekayo, oyinto ebonakalayo kubo bonke abemi eYerusalem, nathi asinakuyikhanyela loo nto.</p> 
 <p><a name="an_4:17">4:17</a> Ukuze ke loo nto ingahlakazeki ngakumbi ebantwini, masise sibasongela ngelokuba bangabi sathetha mntwini ngeli gama.</p> 
 <p><a name="an_4:18">4:18</a> Bebabizile, babathethela ngelithi, mabangabi sakhankanya nakanye, bangafundisi nokufundisa ngegama likaYesu.</p> 
 <p><a name="an_4:19">4:19</a> Ke kaloku uPetros noYohane baphendula, bathi kubo,  Yahlulani nina, ukuba bubulungisa na emehlweni kaThixo ukuva nina, kunokuva uThixo;</p> 
 <p><a name="an_4:20">4:20</a> kuba singenako thina ukuthi singazithethi izinto esazibonayo, esazivayo.</p> 
 <p><a name="an_4:21">4:21</a> Bathe ke bona, beqokele ngokubasongela, babandulula;  bengafumani sizathu bangababetha ngaso, ngenxa yabantu; ngokuba bonke babemzukisa uThixo ngoko kwakuhlile.</p> 
 <p><a name="an_4:22">4:22</a> Kuba wayedlule emashumini amane eminyaka umntu lowo,  wawuhle kuye lo mqondiso wokuphiliswa.</p> 
 <p><a name="an_4:23">4:23</a> Ke kaloku, bakundululwa, baya kwababo, babika oko zingako izinto abazithethayo kubo ababingeleli abakhulu namadoda amakhulu.</p> 
 <p><a name="an_4:24">4:24</a> Bona ke, bekuvile oko, baphakamisa izwi kuThixo ngamxhelo mnye, bathi, Mnini-nto-zonke, wena unguThixo owalenzayo izulu nomhlaba nolwandle, neento zonke ezikwezo nto;</p> 
 <p><a name="an_4:25">4:25</a> owathi ngomlomo kaDavide umkhonzi wakho, Zazibhavumelani na iintlanga, Zaza izizwe zacamanga izinto ezingento?</p> 
 <p><a name="an_4:26">4:26</a> Bazimisa ookumkani behlabathi, Nabaphathi bahlanganisana ndawonye Ngokuyichasa iNkosi, naye uKristu wayo.</p> 
 <p><a name="an_4:27">4:27</a> Kuba, inyaniso, ngaye uMkhonzi wakho oyingcwele onguYesu,  owamthambisayo, kwahlanganisana uHerode, kwanoPontiyo Pilato,  ndawonye neentlanga nabantu bakwaSirayeli,</p> 
 <p><a name="an_4:28">4:28</a> ukuba benze izinto zonke ezamiswayo ngenxa engaphambili sisandla sakho nalicebo lakho, ukuba zibekho.</p> 
 <p><a name="an_4:29">4:29</a> Okwangoku ke, Nkosi, zikhangele izisongelo zabo, ubanike abakhonzi bakho ukuba balithethe ilizwi lakho ngako konke ukungafihlisi,</p> 
 <p><a name="an_4:30">4:30</a> ekusoluleni isandla sakho ukuba uphilise, nokuba kubekho imiqondiso nezimanga ngegama loMkhonzi wakho oyingcwele, uYesu.</p> 
 <p><a name="an_4:31">4:31</a> Bakubon ukuba bakhungile, yazanyazanyiswa indawo ababehlanganisene kuyo, bazaliswa bonke nguMoya oyiNgcwele,  balithetha ilizwi likaThixo ngokungafihlisiyo.</p> 
 <p><a name="an_4:32">4:32</a> Ke kaloku inkitha yababekholiwe yayintliziyo-nye,  imphefumlo mnye; kwaye kungekho namnye ubesithi kukho nto iyeyakhe empahleni yakhe; zonke izinto zaye zizezobudlelane kubo.</p> 
 <p><a name="an_4:33">4:33</a> Baye abapostile bekungqinela ngamandla amakhulu ukuvuka kweNkosi uYesu; kwaye kukho ukubabalwa okukhulu kubo bonke.</p> 
 <p><a name="an_4:34">4:34</a> Kuba kwakungekho namnye phakathi kwabo, wayeswele; kuba bonke ababenemihlaba, nokuba zizindlu, babesithi bathengise ngazo, bawazise amaxabiso ezo zinto kuthengisiweyo ngazo,</p> 
 <p><a name="an_4:35">4:35</a> bawabeke ezinyaweni zabapostile; waye ke elowo esabelwa njengoko ebesukuba eswele ngako.</p> 
 <p><a name="an_4:36">4:36</a> Ke kaloku uYose, owathiywa ngabapostile elinye igama lokuba nguBharnabhas (elithi, lakuthethwa ngentetho evakalayo, ngumfo wovuselelo), umLevi waseSipro ngokuzalwa,</p> 
 <p><a name="an_4:37">4:37</a> wathi enomhlaba wathengisa ngawo, wayizisa imali, wayibeka ezinyaweni zabapostile.</p> 
 <p><a name="an_5:1">5:1</a> Ke kaloku indoda ethile, uHananiya ngegama, inoSafira umkayo, yathengisa ngemfuyo yayo.</p> 
 <p><a name="an_5:2">5:2</a> Yashinta kulo ixabiso layo, esazi naye umkayo; yazisa nxenye ithile, yayibeka ezinyaweni zabapostile.</p> 
 <p><a name="an_5:3">5:3</a> Wathi ke uPetros, Hananiya, kungani na ukuba uSathana azalise intliziyo yakho, ukuba umxokise uMoya oyiNgcwele,  ushinte kulo ixabiso lomhlaba?</p> 
 <p><a name="an_5:4">5:4</a> Oko ube uhleli, ubungahleli kuwe na? Kanjalo uthengisiwe,  ubungekhona na egunyeni lakho? Yini na ukuba uyibeke le nto entliziyweni yakho? Akuxoke kubantu, uxoke kuThixo.</p> 
 <p><a name="an_5:5">5:5</a> Ewavile ke uHananiya la mazwi, wawa, waphuma umphefumlo;  kwabakho ukoyika okukhulu kubo bonke ababezivile ezi zinto.</p> 
 <p><a name="an_5:6">5:6</a> Asuka ke amadodana amsonga, amthwalela phandle, amngcwaba.</p> 
 <p><a name="an_5:7">5:7</a> Kwaba mzuzwana ke, ngathi ngowamaxa amathathu, wathi umkakhe, engayazi loo nto ihlileyo, wangena.</p> 
 <p><a name="an_5:8">5:8</a> Umphendule ke uPetros wathi, Ndixelele, umhlaba lo wakhutshelwa inani elingaka na? Wathi ke yena, Ewe, elingako.</p> 
 <p><a name="an_5:9">5:9</a> Uthe ke uPetros kuye, Yini na ukuba nivumelane ngokumlinga uMoya weNkosi? Uyabona, iinyawo zabo bangcwabe indoda yakho sezisemnyango; baya kukuthwalela phandle.</p> 
 <p><a name="an_5:10">5:10</a> Wawa ke kwalapho ezinyaweni zakhe, waphuma umphefumlo;  bangena ke abafana, bamfumana efile, bamthwalela phandle,  bamngcwabela ngasendodeni yakhe.</p> 
 <p><a name="an_5:11">5:11</a> Kwabakho ukoyika kulo lonke ibandla, nakubo bonke abazivayo ezi zinto.</p> 
 <p><a name="an_5:12">5:12</a> Ke kaloku, ngazo izandla zabapostile kwabakho imiqondiso nezimanga ezininzi phakathi kwabantu; baye bonke bemxhelo mnye evarandeni kaSolomon.</p> 
 <p><a name="an_5:13">5:13</a> Ke kaloku, kwabanye akubangakho namnye waba nabuganga bakusinamathelisa kubo; baye abantu bebenze bakhulu.</p> 
 <p><a name="an_5:14">5:14</a> Kwaba kukhona bekongezwayo abakholwayo kwiNkosi, into eninzi yamadoda neyabafazi;</p> 
 <p><a name="an_5:15">5:15</a> bada bayithwalela phandle imilwelwe ezitratweni, bayibeka ezingqengqelweni nasezinkukweni, ukuze kuthi, akubon ukuba uPetros uyeza, kubekho kuyo ethi isityekelwe sisithunzi sakhe.</p> 
 <p><a name="an_5:16">5:16</a> Yaye ke ibuthelana eYerusalem nenkitha yabemizi ejikelezileyo, ithwele imilwelwe nabakhathazwa ngoomoya abangcolileyo, ababesithi bona baphiliswe bonke.</p> 
 <p><a name="an_5:17">5:17</a> Ke kaloku wesuka umbingeleli omkhulu, nabo bonke ababenaye (abangabehlelo labaSadusi), bazala ngumsindo;</p> 
 <p><a name="an_5:18">5:18</a> babesa izandla abapostile, babafaka entolongweni yabantu bonke.</p> 
 <p><a name="an_5:19">5:19</a> Ke kaloku isithunywa seNkosi sazivula iingcango zentolongo ebusuku, sabakhupha, sathi,</p> 
 <p><a name="an_5:20">5:20</a> Hambani, niye kuma nithethe etempileni kubo abantu onke amazwi obu bomi.</p> 
 <p><a name="an_5:21">5:21</a> Bevile ke, bangena kwangesifingo etempileni, bafundisa.  Wafika ke umbingeleli omkhulu nabo babenaye, wayibizela ndawonye intlanganiso yamatyala, nawo onke amadoda amakhulu akoonyana bakaSirayeli; bathumela endlwini yamakhonkxwa ukuba beziswe.</p> 
 <p><a name="an_5:22">5:22</a> Ke kaloku, akufika amadindala, akabafumananga entolongweni;  abuya ke abika, esithi,</p> 
 <p><a name="an_5:23">5:23</a> Indlu yamakhonkxwa siyifumene okunene ivalwe ngokuqinileyo kanye, nabalindi bemi ngaphandle phambi kweminyango. Sivulile ke, asifumananga mntu ngaphakathi.</p> 
 <p><a name="an_5:24">5:24</a> Bathe ke bakuweva la mazwi umbingeleli kwanomphathi wetempile, nababingeleli abakhulu, labakhohla, bathi,</p> 
 <p><a name="an_5:25">5:25</a> Azi, ingaba yintoni na le nto? Wafika ke othile, wababikela esithi, Yabonani, amadoda lawa beniwafake entolongweni, nangaya etempileni, emi efundisa abantu.</p> 
 <p><a name="an_5:26">5:26</a> Wesuka umphathi enamadindala, wabazisa kungengamandla; kuba babesoyika abantu, hleze baxulutywe ngamatye.</p> 
 <p><a name="an_5:27">5:27</a> Bebazisile ke, babamisa entlanganisweni yamatyala; wababuza umbingeleli omkhulu, esithi,</p> 
 <p><a name="an_5:28">5:28</a> Besinganithethelanga na kunene ngelithi, maningafundisi ngeli gama? Niyabona, niyizalisile iYerusalem ngemfundiso yenu;  nifuna ukulizisa phezu kwethu igazi lalo mntu.</p> 
 <p><a name="an_5:29">5:29</a> Waphendula ke uPetros nabapostile, bathi, Simelwe kukuthi sive uThixo kunokuba sive abantu.</p> 
 <p><a name="an_5:30">5:30</a> UThixo woobawo bethu wamvusa uYesu, enambulalayo nina ngokumxhoma emthini.</p> 
 <p><a name="an_5:31">5:31</a> Yena lowo uThixo wamphakamisa ngesandla sakhe sokunene,  wanguMthetheli noMsindisi, ukuze amnike uSirayeli inguquko noxolelo lwezono.</p> 
 <p><a name="an_5:32">5:32</a> Saye singamangqina akhe ezo ndawo thina, kwanoMoya oyiNgcwele, awamnika abo bamvayo yena uThixo.</p> 
 <p><a name="an_5:33">5:33</a> Bathe ke bona bakukuva oko, bahlabeka entliziyweni,  babhunga ukuba babasike.</p> 
 <p><a name="an_5:34">5:34</a> Ke kaloku kwesuka kwema othile entlanganisweni yamatyala,  umFarisi ogama linguGamaliyeli, umfundisi womthetho,  obekekileyo kubantu bonke, wathi makhe bakhutshelwe phandle kancinane abapostile;</p> 
 <p><a name="an_5:35">5:35</a> wathi kubo, Madoda, maSirayeli, zilumkeleni ngento eniza kuyenza kwaba bantu.</p> 
 <p><a name="an_5:36">5:36</a> Kuba ngaphambi kwale mihla, kwesuka uTuda, esithi yena ngokwakhe unguthile; ekwanamathela kuye inani lamadoda angathi amakhulu mane; ngowasikwayo lowo; bathi bonke ababemthambele babhangazeka, ababa nto.</p> 
 <p><a name="an_5:37">5:37</a> Emva kwalowo kwesuka uYuda welaseGalili, ngemihla yobhalo lomlibo wokuzalwa, wakhukulisa abantu banela; naye lowo watshabalala; baza bonke ababemthambele bachithwachithwa.</p> 
 <p><a name="an_5:38">5:38</a> Kungoku ke ndithi kuni, Khwelelani kwaba bantu nibayeke;  ngokuba eli cebo, nalo msebenzi, ukuba lingaba lelabantu,  lotshitsha:</p> 
 <p><a name="an_5:39">5:39</a> ukuba ke lelikaThixo, aninakulitshitshisa; hleze nifunyanwe ningabalwa kwanoThixo.</p> 
 <p><a name="an_5:40">5:40</a> Bamthambela ke; bebabizile abapostile, babatyabula,  babathethela ngelithi, mabangathethi ngegama likaYesu;  babandulula ke.</p> 
 <p><a name="an_5:41">5:41</a> Bemka ke ngoko bona ebusweni bentlanganiso yamatyala,  bevuya, ngokuba kuthiwe bakufanele ukuhlaziswa ngenxa yegama lakhe.</p> 
 <p><a name="an_5:42">5:42</a> Kananjalo imihla yonke etempileni, nasemakhaya, babengayeki ukufundisa nokushumayela iindaba ezilungileyo zokuba uYesu unguye uKristu.</p> 
 <p><a name="an_6:1">6:1</a> Ke kaloku ngaloo mihla, bakubon ukuba bayanda abafundi,  kwabakho ukukrokra kwawesiGrike amaYuda ngakwawesiHebhere,  ngokuba abahlolokazi bawo babesilela ekulungiselelweni kwemihla ngemihla.</p> 
 <p><a name="an_6:2">6:2</a> Bathe ke abalishumi elinababini bawubizela kubo umhlambi wabafundi, bathi, Akukholekile ukuba thina silishiye ilizwi likaThixo, silungiselele ezitafileni.</p> 
 <p><a name="an_6:3">6:3</a> Khangelani ngoko, bazalwana, amadoda kuni abe sixhenxe,  angqinelwe ukulunga, ezele nguMoya oyiNgcwele nabubulumko,  esiya kuwamisela lo msebenzi;</p> 
 <p><a name="an_6:4">6:4</a> ke thina siya kuzingisa ekuthandazeni nasekulungiseleleni ilizwi.</p> 
 <p><a name="an_6:5">6:5</a> Lakholeka ilizwi elo emehlweni omhlambi lowo wonke; banyula uStefano, indoda ezele lukholo nanguMoya oyiNgcwele, noFilipu,  noProkoro, noNikanore, noTimon, noParmena, noNikolawo wakwa-Antiyokwe owa bengene ebuYudeni:</p> 
 <p><a name="an_6:6">6:6</a> ababamisayo emehlweni abapostile; bathi bakuthandaza,  bazibeka izandla phezu kwabo.</p> 
 <p><a name="an_6:7">6:7</a> Laye liya likhula ilizwi likaThixo, liya lisanda kakhulu inani labafundi eYerusalem; laye neqela elikhulu lababingeleli lilululamela ukholo.</p> 
 <p><a name="an_6:8">6:8</a> Ke kaloku uStefano, ezele lukholo nangamandla, wayesenza izimanga nemiqondiso emikhulu phakathi kwabantu.</p> 
 <p><a name="an_6:9">6:9</a> Kwesuka ke abathile basesikhungwini ekuthiwa sesabaKhululwa,  nabaseKirene, nabakwa-Alesandire, nabathile belaseKiliki,  nabelaseAsiya, bephikisana noStefano;</p> 
 <p><a name="an_6:10">6:10</a> ababa namandla akumelana nabo ubulumko noMoya, awayethetha ngaye.</p> 
 <p><a name="an_6:11">6:11</a> Kwakuba njalo, banyebelezisa amadoda awathi, Simve ethetha amazwi okunyelisa uMoses noThixo.</p> 
 <p><a name="an_6:12">6:12</a> Kanjalo babahlokohla abantu, kwanamadoda amakhulu nababhali; baza bemfikele bamthi hlasi, bamsa ematyaleni amakhulu.</p> 
 <p><a name="an_6:13">6:13</a> Bamisa namangqina obuxoki, awathi, Lo mntu akayeki ukuthetha amazwi okunyelisa indawo engcwele nomthetho;</p> 
 <p><a name="an_6:14">6:14</a> kuba simve esithi, UYesu waseNazarete lo uya kuyichitha le ndawo, awenze wambi amasiko awawanikela kuthi uMoses.</p> 
 <p><a name="an_6:15">6:15</a> Bonke ababehleli entlanganisweni yamatyala, beqwalasele kuye, babubona ubuso bakhe, ngathi bubuso besithunywa sezulu.</p> 
 <p><a name="an_7:1">7:1</a> Wathi ke umbingeleli omkhulu, Zinjalo na ke ezi ndawo?</p> 
 <p><a name="an_7:2">7:2</a> Uthe ke yena: Madoda, bazalwana, nani bobawo, phulaphulani.  UThixo wozuko wabonakala kubawo wethu uAbraham,  ekwelaseMesopotami, phambi kokuma kwakhe kwelakwaHaran,</p> 
 <p><a name="an_7:3">7:3</a> wathi kuye, Phuma kuwo umhlaba wakowenu nasemizalwaneni yakho, uze emhlabeni endingakubonisa wona.</p> 
 <p><a name="an_7:4">7:4</a> Waza waphuma ke emhlabeni wamaKaledi, wema kwelakwaHaran.  Emveni kokufa kukayise, wamsusa apho, wamfudusela kulo mhlaba nimiyo kuwo nina ngoku.</p> 
 <p><a name="an_7:5">7:5</a> Akamnika lifa kuwo, kwanendawo engangonyawo; kodwa wambeka ngedinga lokuba uya kumnika ube ngowakhe, nembewu yakhe emva kwakhe, phofu engekabi namntwana.</p> 
 <p><a name="an_7:6">7:6</a> Ke kaloku wenjenje uThixo ukuthetha, wathi, imbewu yakhe iya kuba ngabaphambukeli emhla beni wabasemzini; baya kuyenza amakhoboka, bayiphathe kakubi iminyaka engamakhulu omane.</p> 
 <p><a name="an_7:7">7:7</a> Nohlanga olo, ethe yangamakhoboka kulo, ndiya kulugweba mna,  watsho uThixo; yaye, emveni kwezi zinto, iya kuphuma indikhonze kule ndawo.</p> 
 <p><a name="an_7:8">7:8</a> Waza wamnika umnqophiso wolwaluko; wathi yena ekuwo, wazala uIsake, wamalusa ngomhla wesibhozo, waza uIsake wamenjenjalo uYakobi, waza noYakobi wabenjenjalo oomawokhulu abalishumi elinababini.</p> 
 <p><a name="an_7:9">7:9</a> Bathi oomawokhulu, bemmonele uYosefu, bathengisa ngaye,  bamsingisa eYiputa; kodwa uThixo waba naye,</p> 
 <p><a name="an_7:10">7:10</a> wamncothula kuzo zonke iimbandezelo zakhe, wambabala ngobulumko phambi koFaro, ukumkani waseYiputa; wammisa ukuba abe yirhuluneli phezu kweYiputa nendlu yakhe iphela.</p> 
 <p><a name="an_7:11">7:11</a> Ke kaloku kwafika indlala kuwo umhlaba waseYiputa uphela,  nowakwaKanan, nembandezelo enkulu; baye oobawo bethu bengafumani kudla.</p> 
 <p><a name="an_7:12">7:12</a> Akuva ke uYakobi ukuba kukho ingqolowa eYiputa, wesusa oobawo bethu okokuqala.</p> 
 <p><a name="an_7:13">7:13</a> Wathi ngokwesibini, uYosefu wabuya waziwa ngabazalwana bakhe, saza isizalwane sikaYosefu saveliswa kuFaro.</p> 
 <p><a name="an_7:14">7:14</a> Wathumela ke uYosefu wambiza uyise uYakobi, nabo bonke abazalana naye, bayimiphefumlo engamashumi osixhenxe anesihlanu.</p> 
 <p><a name="an_7:15">7:15</a> Wehla ke uYakobi, waya eYiputa, wabhubha yena noobawo bethu;</p> 
 <p><a name="an_7:16">7:16</a> baza bathwalwa basiwa kwaShekem, babekwa engcwabeni awalithengayo uAbraham ngexabiso lemali koonyana bakaHamore,  usoShekem.</p> 
 <p><a name="an_7:17">7:17</a> Lithe ke, lakuba lisondele ixesha ledinga, awalifungayo uThixo kuAbraham, bakhula abantu, banda eYiputa,</p> 
 <p><a name="an_7:18">7:18</a> kwada kwavela kumkani wumbi, ubengamazi uYosefu.</p> 
 <p><a name="an_7:19">7:19</a> Lowo wabalumkisa abakowethu, wabaphatha kakubi oobawo bethu, ngokokuze bazilahle iintsana zabo, ukuze zingabudli ubomi.</p> 
 <p><a name="an_7:20">7:20</a> Ekuthe ke kwelo xesha, kwazalwa uMoses; waye emhle kuThixo,  wondliwa iinyanga zantathu endlwini kayise.</p> 
 <p><a name="an_7:21">7:21</a> Elahliwe ke, yamchola intombi kaFaro, yazondlela ukuba abe ngunyana wayo.</p> 
 <p><a name="an_7:22">7:22</a> Waqeqeshwa ke uMoses kubo bonke ubulumko bamaYiputa; waye ke eyinkunkqele ngamazwi nangemisebenzi.</p> 
 <p><a name="an_7:23">7:23</a> Kuthe ke, kwakuzaliseka kuye ixesha leminyaka engamashumi amane, kwathi qatha entliziyweni yakhe ukukha aye kuvelela abazalwana bakhe, oonyana bakaSirayeli.</p> 
 <p><a name="an_7:24">7:24</a> Waza, akubona othile esoniwa, wamhlanganisela,  wamphindezelela lowo ucinezelweyo ngokumthi qwaka umYiputa:</p> 
 <p><a name="an_7:25">7:25</a> wayeba ke yena boqonda abazalwana bakhe ukuba uThixo ebeya kubasindisa ngesandla sakhe; abaqondanga ke bona.</p> 
 <p><a name="an_7:26">7:26</a> Kananjalo ngengomso wabonakala kubo besilwa, wabanyanzela ukuba baxolisane, esithi, Madoda, niyazalana nina; yini na ukuba nonane?</p> 
 <p><a name="an_7:27">7:27</a> Uthe ke yena owayemonile uwabo wamgiba, esithi, Umiswe ngubani na ukuba ube ngumphathi nomahluli phakathi kwethu?</p> 
 <p><a name="an_7:28">7:28</a> Ungaba wena ufuna ukundisika na, ngohlobo omsike ngalo umYiputa izolo?</p> 
 <p><a name="an_7:29">7:29</a> Wasaba ke uMoses ngelo lizwi, wangumphambukeli emhlabeni wakwaMidiyan, apho wazalela khona oonyana bababini.</p> 
 <p><a name="an_7:30">7:30</a> Kuthe ke kwakuzaliseka iminyaka emashumi mane, kwabonakala kuye kwintlango yentaba yeSinayi isithunywa seNkosi,  elangatyeni lomlilo etyholweni.</p> 
 <p><a name="an_7:31">7:31</a> Ke kaloku, akukubona oko uMoses, wamangaliswa ngumbono lowo. Kuthe ke, akusondela ukuba awuqiqe, kwafika izwi leNkosi kuye lisithi,</p> 
 <p><a name="an_7:32">7:32</a> Mna ndinguThixo wabo ooyihlo, uThixo ka-Abraham, uThixo kaIsake, uThixo kaYakobi. Wesuka ke wagubha uMoses, akaba nabuganga bakuwuqiqa.</p> 
 <p><a name="an_7:33">7:33</a> Ithe ke kuye iNkosi, Zithukulule iimbadada ezinyaweni zakho; kuba indawo leyo umi kuyo ingumhlaba ongcwele.</p> 
 <p><a name="an_7:34">7:34</a> Ndikubonile ndakubona ukuphathwa kakubi kwabantu bam abaseYiputa, ndakuva nokuncwina kwabo; ndihlile, ukuze ndibahlangule. Yiza ngoku, ndikuthume eYiputa.</p> 
 <p><a name="an_7:35">7:35</a> Lo Moses bamkhanyelayo, besithi, Umiswe ngubani na, ukuba ube ngumphathi nomahluli? uThixo wathuma yena, ukuba abe ngumphathi nomhlanguli ngesandla sesithunywa esabonakalayo kuye etyholweni.</p> 
 <p><a name="an_7:36">7:36</a> Yena lowo wabakhupha, akubon ukuba wenze izimanga nemiqondiso emhlabeni waseYiputa, naseLwandle oluBomvu,  nasentlango, iminyaka engamashumi omane.</p> 
 <p><a name="an_7:37">7:37</a> Lowo nguloo Moses wathi koonyana bakaSirayeli, INkosi,  uThixo wenu, iya kunivelisela umprofeti kubazalwana benu,  onjengam nje; nize nimve yena.</p> 
 <p><a name="an_7:38">7:38</a> Nguye lowo owayephakathi kwalo ibandla entlango, ndawonye nesithunywa sezulu, ebesithetha naye entabeni yeSinayi, noobawo bethu; owamkelayo izihlabo zobomi, ukuze azinikele kuthi;</p> 
 <p><a name="an_7:39">7:39</a> abangathandanga kumlulamela oobawo bethu, besuka bamgiba,  babuyela eYiputa ngeentliziyo zabo,</p> 
 <p><a name="an_7:40">7:40</a> besithi kuAron, Senzele oothixo abaya kuhamba phambi kwethu; kuba lo Moses wasikhuphayo emhlabeni waseYiputa,  asiyazi into emhleleyo.</p> 
 <p><a name="an_7:41">7:41</a> Benza ithole ngaloo mihla, benyusa amadini, bawasa esithixweni eso, baba nemihlali yimisebenzi yezabo izandla.</p> 
 <p><a name="an_7:42">7:42</a> Wajika ke uThixo, wabanikela ukuba bakhonze umkhosi wezulu;  njengoko kubhaliweyo encwadini yabaprofeti kwathiwa, Ningaba nisondeze kum imibingelelo neminikelo yini na Iminyaka emashumi mane entlango, ndlu kaSirayeli?</p> 
 <p><a name="an_7:43">7:43</a> Nathwala umnquba kaMoleki, Nenkwenkwezi yothixo wenu uRemfan, Imifanekiso ke leyo enayenzayo ukuba niqubude kuyo;  Ndaye ke ndiya kunifudusela ngaphaya kweBhabheli.</p> 
 <p><a name="an_7:44">7:44</a> Umnquba wesingqino wawukoobawo bethu entlango, njengoko wayemisele ngako owayethetha noMoses, ukuba awenze ngokomfanekiso abewubonile;</p> 
 <p><a name="an_7:45">7:45</a> lo kanjalo bawungenisayo, benikelana ngawo oobawo bethu,  benoYoshuwa ekuthinjweni kweentlanga, ezo wazigxothayo uThixo ebusweni boobawo bethu, kwada kwayimihla kaDavide;</p> 
 <p><a name="an_7:46">7:46</a> owababalwayo nguThixo, wacela ukuba amfumanele uThixo kaYakobi umnquba.</p> 
 <p><a name="an_7:47">7:47</a> NguSolomon ke owamakhela indlu.</p> 
 <p><a name="an_7:48">7:48</a> Noko Osenyangweni yena akemi zitempileni zenziwe ngazandla;  njengokuba esitsho umprofeti ukuthi,</p> 
 <p><a name="an_7:49">7:49</a> Izulu liyitrone yam, Ke ihlabathi sisihlalo seenyawo zam;  Yindlu enjani na eniya kuyakhela mna? itsho iNkosi; Yiyiphi na yona indawo yokuphumla kwam?</p> 
 <p><a name="an_7:50">7:50</a> Asisisandla sam na, esenza zonke ezo zinto?</p> 
 <p><a name="an_7:51">7:51</a> Nina bantamo zilukhuni, bangalukileyo ngentliziyo,  nangendlebe, nihleli nibambene noMoya oyiNgcwele; njengabo ooyihlo, nani ninjalo.</p> 
 <p><a name="an_7:52">7:52</a> Kubo abaprofeti nguwuphi na ongatshutshiswanga ngooyihlo?  Bababulala ababexela ngenxa engaphambili ukuza koliLungisa;  enithe kalokunje naba ngabanikeli nababulali, bakhe.</p> 
 <p><a name="an_7:53">7:53</a> nina nawamkelayo umthetho, niwumiselwa zizithunywa zezulu,  anawugcina.</p> 
 <p><a name="an_7:54">7:54</a> Ke kaloku, bathi bakuziva ezi zinto, bahlabeka ezintliziyweni zabo, bamtshixizela amazinyo.</p> 
 <p><a name="an_7:55">7:55</a> Ke yena, ezele nguMoya oyiNgcwele, waqwalasela ezulwini,  wabona ubuqaqawuli bukaThixo, noYesu emi ngasekunene kukaThixo.</p> 
 <p><a name="an_7:56">7:56</a> Wathi, Yabonani, ndiwabona amazulu evulekile, ndimbona uNyana woMntu emi ngasekunene kukaThixo.</p> 
 <p><a name="an_7:57">7:57</a> Badanduluka ke ngezwi elikhulu, bazivingca iindlebe zabo,  besuka indulumbane phezu kwakhe ngamxhelo mnye,</p> 
 <p><a name="an_7:58">7:58</a> bamkhuphela ngaphandle komzi, bamgibisela ngamatye.  Amangqina azibeka iingubo zawo ezinyaweni zendodana ekuthiwa nguSawule.</p> 
 <p><a name="an_7:59">7:59</a> Ayemgibisela ngamatye uStefano, yena ebiza esithi, Nkosi Yesu, wamkele umoya wam.</p> 
 <p><a name="an_7:60">7:60</a> Uguqile ke ngamadolo, wadanduluka ngezwi elikhulu, wathi,  Nkosi, ungabamiseli esi sono. Akutsho, walala ubuthongo.</p> 
 <p><a name="an_8:1">8:1</a> Waye ke uSawule ekuthakazela ukusikwa kwakhe. Ke kaloku kwehla ngaloo mhla intshutshiso enkulu phezu kwalo ibandla eliseYerusalem; kanjalo bonke baba ziintsali emazweni akwaYuda naseSamariya, kwasala abapostile bodwa.</p> 
 <p><a name="an_8:2">8:2</a> Amthwala ke uStefano amadoda amoyikayo uThixo, aya kumngcwaba, amenzela isililo esikhulu.</p> 
 <p><a name="an_8:3">8:3</a> Waye ke uSawule elidlavula ibandla, engena kwizindlu ngezindlu, erhola amadoda kwanabafazi, ebafaka entolongweni.</p> 
 <p><a name="an_8:4">8:4</a> Bona ke ngoko ababeziintsali batyhutyha ilizwe, beshumayela iindaba ezilungileyo zelizwi.</p> 
 <p><a name="an_8:5">8:5</a> Wehla ke uFilipu, waya emzini welaseSamariya, wamvakalisa uKristu kubo.</p> 
 <p><a name="an_8:6">8:6</a> Zaye kanjalo izihlwele zizinyamekela ngamxhelo mnye izinto ezibe zithethwa nguFilipu, ekuyiveni nasekuyiboneni kwazo imiqondiso abeyenza.</p> 
 <p><a name="an_8:7">8:7</a> Kuba oomoya abangcolileyo babephuma kwinto eninzi ebinabo,  bebhomboloza ngezwi elikhulu; yathi ke into eninzi enedumbe neziziqhwala yaphiliswa.</p> 
 <p><a name="an_8:8">8:8</a> Kwabakho uvuyo olukhulu kuloo mzi.</p> 
 <p><a name="an_8:9">8:9</a> Ke kaloku bekukho ndoda ithile, igama linguSimon,  kwangaphambili kuloo mzi, ebinyanga, ibethe luthi nqa uhlanga lwaseSamariya, isithi yona ngokwayo inguthile omkhulu;</p> 
 <p><a name="an_8:10">8:10</a> ababeyiphulaphula bonke, bethabathela komncinane base komkhulu, besithi, Lo ungamandla kaThixo amakhulu.</p> 
 <p><a name="an_8:11">8:11</a> Baye ke bemphulaphula, ngenxa yokuba ixesha elide wabetha bee nqa ngobunyangi bakhe.</p> 
 <p><a name="an_8:12">8:12</a> Xenikweni ke bakholwayo nguFilipu, eshumayela iindaba ezilungileyo zezinto zobukumkani bukaThixo, nezegama likaYesu Kristu, babhaptizwa amadoda kwanabafazi.</p> 
 <p><a name="an_8:13">8:13</a> Wakholwa ke kwanaye uSimon; wathi akubhaptizwa, wazingisa ukuhlala noFilipu, ebona imiqondiso kwanemisebenzi emikhulu yamandla isenzeka, wathi nqa.</p> 
 <p><a name="an_8:14">8:14</a> Ke kaloku, bakuva abapostile aba beseYerusalem, ukuba abaseSamariya balamkele ilizwi likaThixo, bathuma uPetros noYohane kubo;</p> 
 <p><a name="an_8:15">8:15</a> abathi bona bakuhla, babathandazela, ukuba bamkele uMoya oyiNgcwele;</p> 
 <p><a name="an_8:16">8:16</a> kuba ebengekaweli namnye kubo; babebhaptizelwe nje kodwa egameni leNkosi uYesu.</p> 
 <p><a name="an_8:17">8:17</a> Bandula ukubeka izandla phezu kwabo, bamamkela ke uMoya oyiNgcwele.</p> 
 <p><a name="an_8:18">8:18</a> Ke kaloku uSimon, akubona ukuba ngokubekwa kwezandla zabapostile uyanikwa uMoya oyiNgcwele, wezisa kubo imali,</p> 
 <p><a name="an_8:19">8:19</a> esithi, Ndinikeni nam eli gunya, ukuze lowo, ndithe ndazibeka izandla phezu kwakhe, amkele uMoya oyiNgcwele.</p> 
 <p><a name="an_8:20">8:20</a> Uthe ke uPetros kuye, Isilivere yakho mayiye kutshabalala nawe; ngokuba ububa isipho sikaThixo singazuzwa ngemali.</p> 
 <p><a name="an_8:21">8:21</a> Akunasahlulo nasabelo kule nto; kuba intliziyo yakho ayithe tye emehlweni kaThixo.</p> 
 <p><a name="an_8:22">8:22</a> Guquka ngoko kobo bubi bakho, ukhunge kuThixo, ukuba ingathi mhlawumbi ixolelwe ingcingane yentliziyo yakho.</p> 
 <p><a name="an_8:23">8:23</a> Kuba ndiyabona ukuba usenyongweni yobukrakra, nasentanjeni yentswela-bulungisa.</p> 
 <p><a name="an_8:24">8:24</a> Waphendula ke uSimon wathi, Ndikhungeleni nina eNkosini,  ukuze ndingahlelwa nanye yezo zinto nizithethileyo.</p> 
 <p><a name="an_8:25">8:25</a> Bona ke ngoko, bakuba beqononondisile, belithetha ilizwi leNkosi, babuya beza eYerusalem; kanjalo imizi emininzi yelaseSamariya bayishumayeza iindaba ezilungileyo.</p> 
 <p><a name="an_8:26">8:26</a> Ke kaloku kwathetha isithunywa seNkosi kuFilipu, sisithi,  Suka usinge ezantsi, ngendlela ehla ivela eYerusalem, eya eGaza, yona iyintlango.</p> 
 <p><a name="an_8:27">8:27</a> Usukile ke waya. Kwavela indoda engumTiyopiya, ithenwa,  isikhulu sikaKandase, ukumkanikazi wamaTiyopiya, ebiphethe bonke ubutyebi bakhe, eyayize kunqula uThixo eYerusalem.</p> 
 <p><a name="an_8:28">8:28</a> Yayibuya, ihleli enqwelweni yayo, ilesa incwadi yomprofeti uIsaya.</p> 
 <p><a name="an_8:29">8:29</a> Uthe ke uMoya kuFilipu, Yiya ukhwele kule nqwelo.</p> 
 <p><a name="an_8:30">8:30</a> Wabaleka ke uFilipu, waya kuyo, wayiva ilesa incwadi yomprofeti uIsaya; wathi, Uyaziqonda na kodwa izinto ozilesayo?</p> 
 <p><a name="an_8:31">8:31</a> Ithe ke yona, Ndingaba nako ngani na, kungekho undikhokelayo nje? Kanjalo yambongoza uFilipu ukuba akhwele ahlale nayo.</p> 
 <p><a name="an_8:32">8:32</a> Ke kaloku indawo yesibhalo eyayilesa yona ibiyile ithi,  Njengemvu esiwa ekuxhelweni, Njengemvana esisimumu phambi komchebi wayo, Wenjenjalo yena ukungawuvuli umlomo wakhe.</p> 
 <p><a name="an_8:33">8:33</a> Ekuthobekeni kwakhe umgwebo wakhe wasuswa; Ngubani na ke owosicacisa ukusixela isizukulwana sakhe? Ngokuba buyasuswa ubomi bakhe emhlabeni.</p> 
 <p><a name="an_8:34">8:34</a> Laphendula ke ithenwa lathi kuFilipu, Ndiyakukhunga,  umprofeti lo uyithetha ngabani na le nto; uzithetha yena na,  uthetha mntu wumbi, kusini na?</p> 
 <p><a name="an_8:35">8:35</a> Wawuvula ke uFilipu umlomo wakhe, waqalela kweso sibhalo,  walishumayeza iindaba ezilungileyo zikaYesu.</p> 
 <p><a name="an_8:36">8:36</a> Ke kaloku, xa bahambayo ngendlela, bafika manzini athile;  lathi ithenwa, Nanga amanzi; kwala ntoni na ukuba ndingabhaptizwa?</p> 
 <p><a name="an_8:37">8:37</a> Uthe ke uFilipu, Ukuba uyakholwa ngentliziyo yakho iphela,  kuvumelekile. Laphendula ke lathi, Ndiyakholwa ukuba uYesu Kristu unguNyana kaThixo.</p> 
 <p><a name="an_8:38">8:38</a> Lathi mayime inqwelo; behla bobabini, baya emanzini,  uFilipu kwanethenwa; walibhaptiza.</p> 
 <p><a name="an_8:39">8:39</a> Xeshikweni ke babenyukile, baphuma emanzini, uMoya weNkosi wamthi xwi uFilipu; alaba sambona ithenwa, kuba lalihamba ngeyalo indlela livuya.</p> 
 <p><a name="an_8:40">8:40</a> UFilipu ke wafunyanwa eAzoto; watyhutyha ilizwe,  eyishumayeza imizi yonke iindaba ezilungileyo, wada weza eKesareya.</p> 
 <p><a name="an_9:1">9:1</a> Ke kaloku uSawule, esabafuthela ngeentsongelo neembulalo abafundi beNkosi, waya kumbingeleli omkhulu;</p> 
 <p><a name="an_9:2">9:2</a> wacela kuye iincwadi zokuya eDamasko ezindlwini zesikhungu,  ukuze athi, ethe wafumana abathile bale Ndlela, amadoda kwanabafazi, abazise bekhonkxiwe eYerusalem.</p> 
 <p><a name="an_9:3">9:3</a> Kuthe ke ekuhambeni kwakhe, wasondela eDamasko; waza ngesiquphe wabanekelwa ngeenxa zonke lukhanyiso oluvela ezulwini;</p> 
 <p><a name="an_9:4">9:4</a> wawa emhlabeni, weva izwi lisithi kuye, Sawule, Sawule,  unditshutshiselani na?</p> 
 <p><a name="an_9:5">9:5</a> Wathi ke yena, Ungubani na, Nkosi? Ithe ke iNkosi, Mna ndinguye uYesu omtshutshisayo wena; wenzakala, ukhaba iimviko nje.</p> 
 <p><a name="an_9:6">9:6</a> Waza egubha, eqhiphuke umbilini, wathi, Nkosi, ufuna ukuba ndenze ntoni na? Yathi iNkosi kuye, Vuka, uye kungena emzini lowo; woyixelelwa into omelwe kukuyenza.</p> 
 <p><a name="an_9:7">9:7</a> Ke kaloku amadoda abehamba naye ema engenakuthetha, eliva okunene lona izwi, kodwa engaboni mntu.</p> 
 <p><a name="an_9:8">9:8</a> Wavuka ke uSawule emhlabeni; wathi akuvulwa amehlo akhe,  akabona mntu; bamrhola ke ngesandla, baza kumngenisa eDamasko.</p> 
 <p><a name="an_9:9">9:9</a> Waye emihla mithathu engaboni, engadli, engaseli nokusela.</p> 
 <p><a name="an_9:10">9:10</a> Ke kaloku bekukho mfundi uthile eDamasko, ugama linguHananiya; yathi iNkosi kuye embonweni, Hananiya. Uthe ke yena, Ndilapha, Nkosi.</p> 
 <p><a name="an_9:11">9:11</a> Ithe ke iNkosi kuye, Phakama, uye esitratweni ekuthiwa sesithe Tye, ubuzise endlwini kaYuda umntu ogama linguSawule waseTarso; kuba nanko ethandaza;</p> 
 <p><a name="an_9:12">9:12</a> waye ebone embonweni indoda egama linguHananiya ingena,  ibeka isandla phezu kwakhe, ukuze abuye abone.</p> 
 <p><a name="an_9:13">9:13</a> Uphendule ke uHananiya wathi, Nkosi, ndivile kwabaninzi ngale ndoda, ukuba zinkulu kwazo izinto ezimbi ezenze kwabangcwele bakho eYerusalem;</p> 
 <p><a name="an_9:14">9:14</a> nalapha, ikho nje, inegunya kubabingeleli abakhulu lokukhonkxa bonke abo balinqulayo igama lakho.</p> 
 <p><a name="an_9:15">9:15</a> Yathi ke kuye iNkosi, Yiya; ngokuba lowo usisitya esinyuliweyo ndim, sokuphatha igama lam emehlweni eentlanga,  nookumkani, kwanoonyana bakaSirayeli;</p> 
 <p><a name="an_9:16">9:16</a> kuba mna ndiya kumbonisa ukuba zinkulu kwezinto ezinzima,  amelwe kukuziva ngenxa yegama lam.</p> 
 <p><a name="an_9:17">9:17</a> Wemka ke uHananiya, waya kungena endlwini; ebeke izandla phezu kwakhe, wathi, Sawule, mzalwana, indithumile iNkosi uYesu, ebonakele kuwe endleleni oze ngayo, ukuze ubuye ubone,  uzaliswe nguMoya oyiNgcwele.</p> 
 <p><a name="an_9:18">9:18</a> Kwaoko kwawa emehlweni akhe izinto ezingathi ziinkwethu;  wabuya wabona kwaoko, wavuka, wabhaptizwa;</p> 
 <p><a name="an_9:19">9:19</a> wathi akuba edlile, womelezeka. Ke kaloku uSawule waba nemihla ethile kubafundi abaseDamasko.</p> 
 <p><a name="an_9:20">9:20</a> Waye kwaoko, ezindlwini zesikungu, emvakalisa uYesu, ukuba lowo unguye uNyana kaThixo.</p> 
 <p><a name="an_9:21">9:21</a> Bathi nqa ke bonke abamvayo, bathi, Lo kanene asinguye na owababhuqa eYerusalem abo babelinqula eli gama? Waye nalapha ezele le nto, ukuba abase bekhonkxiwe kubabingeleli abakhulu.</p> 
 <p><a name="an_9:22">9:22</a> Kwaba kukhona ke womelelayo uSawule; wabetha adubadubeka amaYuda abemi eDamasko, ebonakalalisa ukuba lo nguye uKristu.  Ke kaloku, kwakuzaliseka imihla eyaneleyo, abhunga amaYuda ukuba amsike.</p> 
 <p><a name="an_9:23">9:23</a> Laziwa ke nguSawule iyelenqe lawo elo.</p> 
 <p><a name="an_9:24">9:24</a> Awagcina ke namasango imini nobusuku, ukuba amsike.</p> 
 <p><a name="an_9:25">9:25</a> Bamthabatha ke abafundi ebusuku, bamhlisa ngodonga,  bemthoba ngengobozi.</p> 
 <p><a name="an_9:26">9:26</a> Ke kaloku, akufika uSawule eYerusalem, wamana elinga ukuzibandakanya nabafundi; kodwa bamoyika bonke, bengakholwa ukuba ungumfundi.</p> 
 <p><a name="an_9:27">9:27</a> UBharnabhas ke wamthabatha wamsa kubapostile, wabacacisela ukuyibona kwakhe iNkosi endleleni, nokuba yathetha naye,  nokuthetha kwakhe ngokungafihlisiyo eDamasko egameni likaYesu.</p> 
 <p><a name="an_9:28">9:28</a> Waye enabo ke, engena ephuma eYerusalem, ethetha ngokungafihlisiyo egameni leNkosi uYesu.</p> 
 <p><a name="an_9:29">9:29</a> Wamana ethetha ephikisana namaYuda esiGrike; ayezamela ke wona ukumsika.</p> 
 <p><a name="an_9:30">9:30</a> Bekwazile ke oko abazalwana, bamhlisela eKesareya,  bamthumela eTarso.</p> 
 <p><a name="an_9:31">9:31</a> Laye ke ngoko ibandla kulo lonke elakwaYuda, nelaseGalili,  nelaseSamariya, linoxolo, lisakheka, lihamba liyoyika iNkosi;  laye lisanda ngentuthuzelo yoMoya oyiNgcwele.</p> 
 <p><a name="an_9:32">9:32</a> Ke kaloku, akuba uPetros etyhutyha iindawo zonke, wehla weza nakwabangcwele ababemi eLida.</p> 
 <p><a name="an_9:33">9:33</a> Wafumana ke khona umntu othile, ogama linguEneya, eminyaka isibhozo elele elukhukweni enedumbe.</p> 
 <p><a name="an_9:34">9:34</a> Wathi uPetros kuye, Eneya, uyakuphilisa uYesu Kristu; vuka,  wandlule. Wavuka kwaoko.</p> 
 <p><a name="an_9:35">9:35</a> Bambona bonke ababemi eLida naseSharon, babuyela eNkosini.</p> 
 <p><a name="an_9:36">9:36</a> Ke kaloku, eYopa kwakukho mfundikazi uthile, ugama linguTabhita, ekuthiwa ngentetho evakalayo nguDorkas; yena lowo wayezele yimisebenzi elungileyo, nasisisa abenaso.</p> 
 <p><a name="an_9:37">9:37</a> Wathi ke ngaloo mihla, wahliwa sisifo, wafa; bathe ke bakuba bemhlambile, bambeka egumbini eliphezulu.</p> 
 <p><a name="an_9:38">9:38</a> Ke kaloku iLida ibikufuphi nje neYopa; bathi abafundi,  bevile ukuba uPetros ukhona, bathuma amadoda amabini kuye,  bembongoza ukuba eze kubo, angalibali.</p> 
 <p><a name="an_9:39">9:39</a> Wesuka ke uPetros, wahamba nawo. Efikile, bamsa egumbini eliphezulu; bema ngakuye bonke abahlolokazi, belila, bembonisa ukuba zininzi kwazo iingubo zangaphantsi nezokwaleka abezenza uDorkas oko ebenabo.</p> 
 <p><a name="an_9:40">9:40</a> Wabakhuphela phandle ke bonke uPetros, waguqa ngamadolo,  wathandaza; waza eguqukele esidumbini wathi, Tabhita, vuka.  Wawavula ke amehlo akhe; wathi akubona uPetros, wesuka wahlala.</p> 
 <p><a name="an_9:41">9:41</a> Wamnika ke isandla sakhe, wamphakamisa; wababiza abangcwele nabahlolokazi abo, wammisa phambi kwabo ephilile.</p> 
 <p><a name="an_9:42">9:42</a> Kwesuka ke oko kwazeka kuyo yonke iYopa; baba baninzi abakholwayo eNkosini.</p> 
 <p><a name="an_9:43">9:43</a> Wathi ke wahlala imihla emininzi eYopa naSimon uthile,  ungumsuki wezikhumba.</p> 
 <p><a name="an_10:1">10:1</a> Ke kaloku, kwaye kukho eKesareya ndoda ithile, igama linguKorneli, umthetheli-khulu wasebuthweni lamasoldati ekuthiwa lelaseItali, emhlonelayo,</p> 
 <p><a name="an_10:2">10:2</a> emoyikayo uThixo, kunye nayo yonke indlu yayo; ibaliza abantu kunene; kanjalo yayimana ikhunga kuThixo.</p> 
 <p><a name="an_10:3">10:3</a> Yabona embonweni kakuhle, malunga nelixa lesithoba lenini,  kufika kuyo isithunywa sikaThixo, sisithi kuyo, Hina, Korneli!</p> 
 <p><a name="an_10:4">10:4</a> Eqwalasele ke kuso, wangenelwa kukoyika, wathi, Yintoni na,  Nkosi? Sithe ke kuye, Imithandazo yakho namalizo akho anyukile,  aba sisikhumbuzo emehlweni kaThixo.</p> 
 <p><a name="an_10:5">10:5</a> Susa kwangoku amadoda, aye eYopa, ubize eze uSimon, ogama limbi linguPetros;</p> 
 <p><a name="an_10:6">10:6</a> yena ulundwendwe lukaSimon, umsuki wezikhumba, ondlu ingaselwandle; yena lowo uya kukuxelela into omelwe kukuyenza.</p> 
 <p><a name="an_10:7">10:7</a> Ke kaloku, sakuba simkile isithunywa eso besithetha noKorneli, wabiza zazibini kwizicaka zakhe zasendlwini,  nesoldati elimhlonelayo uThixo kwabehlala ehleli naye;</p> 
 <p><a name="an_10:8">10:8</a> waza, ebacacisele zonke iindawo, wabathuma eYopa.</p> 
 <p><a name="an_10:9">10:9</a> Ke kaloku ngengomso, bakubon ukuba basendleleni bona,  besondela kuwo umzi, wenyuka uPetros, waya phezu kwendlu,  malunga nelixa lesithandathu, ukuba athandaze.</p> 
 <p><a name="an_10:10">10:10</a> Wesuka ke walamba kakhulu, wanga angakhe afumane into edliwayo; kuthe ke, bakubon ukuba ke bayamlungisela, wawelwa lithongo:</p> 
 <p><a name="an_10:11">10:11</a> wabona izulu livulekile, kusihla phezu kwakhe sitya sithile, ngathi yilinen enkulu ebotshwe kumasondo omane,  sithotyelwa emhlabeni;</p> 
 <p><a name="an_10:12">10:12</a> ekwaye kukho kuso zonke izinto zomhlaba ezizitho zine,  namarhamncwa, nezinambuzane, neentaka zezulu.</p> 
 <p><a name="an_10:13">10:13</a> Kwabakho izwi lisithi kuye, Vuka, Petros, xhela udle.</p> 
 <p><a name="an_10:14">10:14</a> Uthe ke uPetros, Nakanye, Nkosi; ngokuba yonke into eyinqambi, nokuba yengcolileyo, andizanga ndiyidle.</p> 
 <p><a name="an_10:15">10:15</a> Laphinda izwi okwesibini lathi kuye, Izinto uThixo azihlambululeyo, musa ukuzenza inqambi wena.</p> 
 <p><a name="an_10:16">10:16</a> Kwabakho ke oku kathathu; sabuya isitya eso senyuswa,  sasiwa ezulwini.</p> 
 <p><a name="an_10:17">10:17</a> Ke kaloku, xa uPetros wayethingaza ngaphakathi kwakhe,  ukuba ungaba uyintoni na umbono lo awubonileyo, kwasuka kwathi gqi amadoda abethunyiwe evela kuKorneli, ebuza indlu kaSimon,  emi esangweni;</p> 
 <p><a name="an_10:18">10:18</a> akhwaza, ebuza ukuba uSimon, ogama limbi linguPetros,  ulundwendwe apha na.</p> 
 <p><a name="an_10:19">10:19</a> Ke kaloku, akubon ukuba uPetros uyacinga ngawo umbono lowo, wathi uMoya kuye, Nanga amadoda amathathu ekufuna;</p> 
 <p><a name="an_10:20">10:20</a> suka uhle, uhambe nawo, ungathandabuzi nento, ngokokuba athunywe ndim.</p> 
 <p><a name="an_10:21">10:21</a> Wehla ke uPetros, waya kuwo amadoda abethunyiwe kuye evela kuKorneli, wathi, Niyabona, ndingulowo nimfunayo; ngumcimbi mni na enize ngawo?</p> 
 <p><a name="an_10:22">10:22</a> Athe ke wona, UKorneli umthetheli-khulu, indoda elilungisa, emoyikayo uThixo, kanjalo engqinelwe ukulunga lulo lonke uhlanga lwamaYuda, uhlatyelwe sisithunywa esingcwele ukuba akubize, uze endlwini yakhe, eve amazwi kuwe.</p> 
 <p><a name="an_10:23">10:23</a> Wawabizela phakathi ngoko, aba lundwendwe lwakhe. Ke kaloku ngengomso, uPetros wemka nawo, nabazalwana abathile baseYopa bahamba naye.</p> 
 <p><a name="an_10:24">10:24</a> Baza ngengomsomnye bangena eKesareya. Waye ke uKorneli ebalindile; wayebizele ndawonye imizalwane yakhe, nezihlobo zakhe ezibuhlungu.</p> 
 <p><a name="an_10:25">10:25</a> Kwathi ke, xa angenayo uPetros, uKorneli wamhlangabeza,  wawa ezinyaweni zakhe, waqubuda kuye.</p> 
 <p><a name="an_10:26">10:26</a> Uthe ke uPetros wamvusa, esithi, Phakama; nam ngokwam ndingumntu.</p> 
 <p><a name="an_10:27">10:27</a> Wangena encokola naye, wabafumana bebuthelene bebaninzi.</p> 
 <p><a name="an_10:28">10:28</a> Kananjalo wathi kubo, Niyazi kakuhle nina, ukuba akusesikweni ukuthi indoda engumYuda inamathele isondele kowolunye uhlanga; mna ke uThixo undibonisile, ukuba ndingabizi mntu ngokuthi uyinqambi, ungongcolileyo.</p> 
 <p><a name="an_10:29">10:29</a> Kungoko ke ndizileyo ndingaphikanga ndakubizwa. Ndizile ke; ndiyabuza ngoko, ukuba nindibize ngandawoni na?</p> 
 <p><a name="an_10:30">10:30</a> UKorneli wathi, Kuse kuntsuku ne ndizila ukudla, kwada kwaleli lixa lemini. Ngelixa lesithoba ke bendithandaza endlwini yam, kwesuka kwathi gqi indoda, yema phambi kwam,  inengubo eqaqambileyo;</p> 
 <p><a name="an_10:31">10:31</a> yathi, Korneli, umthandazo wakho uviwe, namalizo akho akhunjulwe phambi koThixo;</p> 
 <p><a name="an_10:32">10:32</a> thumela ngoko eYopa, ubize eze uSimon, ogama limbi linguPetros; lowo ulundwendwe endlwini kaSimon, umsuki wezikhumba, ngaselwandle; oya kuthi akufika athethe nawe.</p> 
 <p><a name="an_10:33">10:33</a> Ndathumela ngoko kuwe kwaoko; nawe utyaphile ufike. Kaloku ngoko sikho thina sonke emehlweni kaThixo, ukuze sizive zonke izinto ozimiselweyo nguThixo.</p> 
 <p><a name="an_10:34">10:34</a> Ke kaloku uPetros wawuvula umlomo wakhe wathi, Ndiyaqiqa okwenyaniso ukuba uThixo akamkhethi wabuso bamntu;</p> 
 <p><a name="an_10:35">10:35</a> kwiintlanga zonke, lowo umoyikayo, asebenze ubulungisa,  wamkelekile kuye.</p> 
 <p><a name="an_10:36">10:36</a> Ilizwi elo walithumelayo koonyana bakaSirayeli, eshumayela iindaba ezilungileyo zoxolo ngoYesu Kristu (nguye iNkosi yabo bonke),</p> 
 <p><a name="an_10:37">10:37</a> nina niyalazi ilizwi elenzekayo kulo lonke elakwaYuda,  liqalela kwelaseGalili, emva kobhaptizo awaluvakalisayo uYohane:</p> 
 <p><a name="an_10:38">10:38</a> okokuba uThixo wamthambisa ngoMoya oyiNgcwele nangamandla uYesu waseNazarete, owagqiba ilizwe esiza, ephilisa bonke abaxinzelelweyo nguye uMtyholi; ngokuba uThixo ubenaye.</p> 
 <p><a name="an_10:39">10:39</a> Thina singamangqina ezinto zonke awazenzayo ezweni lamaYuda, kwanaseYerusalem; abamsikayo ngokumxhoma emthini.</p> 
 <p><a name="an_10:40">10:40</a> Yena lowo uThixo wamvusa ngomhla wesithathu, wenza ukuba abonakale,</p> 
 <p><a name="an_10:41">10:41</a> kungekubo abantu bonke, kukumangqina abenyuliwe ngenxa engaphambili nguThixo: kuthi thina, sadlayo saselayo naye emveni kokuvuka kwakhe kwabafileyo.</p> 
 <p><a name="an_10:42">10:42</a> Wasithethela ngelithi, masivakalise ebantwini,  siqononondise ukuba yena nguye omisiweyo nguThixo, ukuba abe ngumgwebi wabaphilileyo nabafileyo.</p> 
 <p><a name="an_10:43">10:43</a> Bonke abaprofeti bayamngqinela yena lo, ukuba, ngegama lakhe, bamkeliswa uxolelo lwezono bonke abakholwayo kuye.</p> 
 <p><a name="an_10:44">10:44</a> Uthe akubon ukuba usawathetha uPetros la mazwi, wasuka wabawela uMoya oyiNgcwele bonke ababeliva ilizwi.</p> 
 <p><a name="an_10:45">10:45</a> Amangaliswa amakholwa olwaluko onke abeze noPetros;  ngokuba isipho soMoya oyiNgcwele sathululwa naphezu kweentlanga;</p> 
 <p><a name="an_10:46">10:46</a> kuba aziva zithetha ngalwimi zimbi, zimenza mkhulu uThixo.  Wandula waphendula uPetros wathi,</p> 
 <p><a name="an_10:47">10:47</a> Kukho unako yini na ukuthintela amanzi, ukuba bangabhaptizwa aba bamamkeleyo uMoya oyiNgcwele, kwanjengathi nje?</p> 
 <p><a name="an_10:48">10:48</a> Wamisa ukuthi mababhaptizwe egameni leNkosi. Baza bamcela ukuba akhe ahlale iintsuku ezithile.</p> 
 <p><a name="an_11:1">11:1</a> Ke kaloku, abapostile nabazalwana ababekwelakwaYuda beva ukuba nazo iintlanga zilamkele ilizwi likaThixo.</p> 
 <p><a name="an_11:2">11:2</a> Uthe ke uPetros akuba enyuke waya eYerusalem, babambana naye abolwaluko,</p> 
 <p><a name="an_11:3">11:3</a> besithi, Uye wangena kumadoda angalukileyo, wadla nawo.</p> 
 <p><a name="an_11:4">11:4</a> Waqala ke uPetros wabatyhilela ngokucacileyo, esithi,</p> 
 <p><a name="an_11:5">11:5</a> Mna ndandisemzini oyiYopa ndithandaza; ndabona ethongweni umbono, kusihla isitya esithile, ngathi yilinen enkulu,  ithotywa ezulwini ngamasondo omane, yada yaza kufika kum;</p> 
 <p><a name="an_11:6">11:6</a> endithe ndakuqwalasela kuyo, ndaqiqa, ndabona izinto zomhlaba ezizitho zine, namarhamncwa, nezinambuzane, neentaka zezulu.</p> 
 <p><a name="an_11:7">11:7</a> Ndeva ke izwi lisithi kum, Vuka, Petros, xhela udle.</p> 
 <p><a name="an_11:8">11:8</a> Ndithe ke mna, Nakanye, Nkosi; ngokuba yonke into eyinqambi, nokuba yengcolileyo, ayizanga ingene emlonyeni wam.</p> 
 <p><a name="an_11:9">11:9</a> Landiphendula ke ilizwi okwesibini, liphuma ezulwini,  lathi, Izinto azihlambululeyo uThixo, musa ukuzenza iinqambi wena.</p> 
 <p><a name="an_11:10">11:10</a> Oku ke kwabakho kathathu; zaza zonke ezo zinto zabuya zarholelwa ezulwini.</p> 
 <p><a name="an_11:11">11:11</a> Gqi! kwaoko amadoda amathathu, ema ngasendlwini ebendikuyo, esuswe eKesareya ukuba eze kum.</p> 
 <p><a name="an_11:12">11:12</a> Wathi ke uMoya kum, mandihambe nawo, ndingathandabuzi nto.  Bahamba ke nam, naba bazalwana bobathandathu; sangena endlwini yendoda leyo;</p> 
 <p><a name="an_11:13">11:13</a> yasibikela kananjalo ukubona kwayo isithunywa sezulu endlwini yayo, esemayo sathi kuyo, Thuma amadoda eYopa, ubize eze uSimon, ogama limbi linguPetros,</p> 
 <p><a name="an_11:14">11:14</a> oya kuthetha kuwe amazwi, owosindiswa ngawo wena, nayo yonke indlu yakho.</p> 
 <p><a name="an_11:15">11:15</a> Ke kaloku, ekuqaleni kwam ukuthetha, uMoya oyiNgcwele wabawela, njengoko wasiwelayo nathi ekuqaleni.</p> 
 <p><a name="an_11:16">11:16</a> Ndakhumbula ke izwi leNkosi lokokuba ibithe, UYohane okunene wabhaptiza ngamanzi, kodwa nina niya kubhaptizwa ngoMoya oyiNgcwele.</p> 
 <p><a name="an_11:17">11:17</a> Ukuba ngoko uThixo wabapha isipho esingangeso wasiphayo nathi thina sakholwayo eNkosini uYesu Kristu, mna ke bendingubani na, ukuba ndide ndibe nako ukumthintela uThixo?</p> 
 <p><a name="an_11:18">11:18</a> Bakuziva ke ezo zinto, bathi cwaka, bamzukisa uThixo,  besithi, Kanti na ke neentlanga ezi uThixo uziphe ukuguqukela ebomini.</p> 
 <p><a name="an_11:19">11:19</a> Abaya ke ngoko, babeziintsali ngembandezelo eyabakho ngoStefano, batyhutyha ilizwe, bada beza kwelaseFenike,  naseSipro, nakwa-Antiyokwe, bengalithethi bantwini bambi,  belithetha kumaYuda odwa.</p> 
 <p><a name="an_11:20">11:20</a> Yaye ke inxenye kubo ingamadoda aseSipro naseKirene;  eyathi yona yakufika kwa-Antiyokwe, yathetha kwawesiGrike amaYuda, ishumayela iindaba ezilungileyo zeNkosi uYesu.</p> 
 <p><a name="an_11:21">11:21</a> Saye ke isandla seNkosi sinawo, kanjalo kwakholwa inani elikhulu, labuyela eNkosini.</p> 
 <p><a name="an_11:22">11:22</a> Lwavakala ke udaba lwabo ezindlebeni zebandla laseYerusalem; bakhupha uBharnabhas, ukuba ahambe, ade aye kufika kwa-Antiyokwe;</p> 
 <p><a name="an_11:23">11:23</a> othe akufika, walubona ubabalo lukaThixo, wavuya,  wabavuselela bonke, ukuba bathi ngengqibo yentliziyo bahlale bethe nca eNkosini.</p> 
 <p><a name="an_11:24">11:24</a> Ngokuba ebeyindoda elungileyo, ezele nguMoya oyiNgcwele nalukholo. Kongezelelwa eNkosini inani elaneleyo.</p> 
 <p><a name="an_11:25">11:25</a> Wemka ke uBharnabhas, waya eTarso, esiya kufuna uSawule;</p> 
 <p><a name="an_11:26">11:26</a> wathi akuba emfumene, wamsa kwa-Antiyokwe. Kwathi ke,  umnyaka uphela, bahlangana nebandla, bafundisa inani elaneleyo.  Kananjalo abafundi baqala ukubizwa ukuba ngamaKristu kwa-Antiyokwe.</p> 
 <p><a name="an_11:27">11:27</a> Ke kaloku ngaloo mihla, kwehla abaprofeti, besuka eYerusalem, beza kwa-Antiyokwe.</p> 
 <p><a name="an_11:28">11:28</a> Kwesuka ke omnye wabo, ogama linguAgabho, waqondisa ngaye uMoya ukuba kuza kubakho indlala enkulu kulo lonke elimiweyo;  eyabakho ke ngemihla kaKlawudiyo Kesare.</p> 
 <p><a name="an_11:29">11:29</a> Kubo ke abafundi, njengoko uthile ebenabo ubutyebi, wathi elowo kubo wagqiba ukuthumela into yokubanceda abazalwana ababemi kwelamaYuda;</p> 
 <p><a name="an_11:30">11:30</a> abathe bakwenza nokukwenza, bathumela kuwo amadoda amakhulu ngesandla sikaBharnabhas noSawule.</p> 
 <p><a name="an_12:1">12:1</a> Ke kaloku, ngelo xesha uHerode ukumkani wabesa izandla abathile balo ibandla, ukuba abaphathe kakubi;</p> 
 <p><a name="an_12:2">12:2</a> wambulala ke uYakobi, umzalwana kaYohane, ngekrele.</p> 
 <p><a name="an_12:3">12:3</a> Wathi, akubona ukuba oko kuwakholisile amaYuda, waqokela ngokubamba noPetros (yaye ke iyimihla yezonka ezingenagwele leyo).</p> 
 <p><a name="an_12:4">12:4</a> Akuba ke embambile, wamfaka entolongweni, wamnikela kumaqela amane amasoldati angamane, ukuba amgcine; engxamele ukuze emveni kwepasika amkhuphe, amse ebantwini.</p> 
 <p><a name="an_12:5">12:5</a> Wagcinwa ngoko okunene uPetros entolongweni; ke kwathandazwa libandla ngenyameko kuThixo ngenxa yakhe.</p> 
 <p><a name="an_12:6">12:6</a> Xa ke uHerode wayeza kumkhupha, uPetros ngobo busuku wayelele phakathi kwamasoldati amabini, ekhonkxiwe ngemixokelelwane emibini; baye nabalindi beyigcinile intolongo phambi kwesango.</p> 
 <p><a name="an_12:7">12:7</a> Yabona, naso isithunywa seNkosi, sisithi gaga phezu kwakhe,  kwakhanya nokukhanya kwelo gumbi lentolongo; sambetha ecaleni uPetros, samvusa, sisithi, Phakama msinya. Yawa imixokelelwane yakhe ezandleni.</p> 
 <p><a name="an_12:8">12:8</a> Sathi kanjalo isithunywa eso kuye, Bhinqa, ubophe izixathula zakho. Wenjenjalo ke. Sithi kuye, Yithi wambu ingubo yakho, undilandele.</p> 
 <p><a name="an_12:9">12:9</a> Waphuma, wasilandela; wayengazi ukuba iyinene le nto yenziweyo ngesithunywa eso; ebeba ke ubone umbono.</p> 
 <p><a name="an_12:10">12:10</a> Begqithile ke kwelokuqala nakwelesibini iqela labalindi,  bafika esangweni lentsimbi elibhekisa kuwo umzi, elathi lavuleka kubo ngokwalo; bakuphuma, bahamba isitrato sasinye;  sathi kwaoko semka isithunywa eso kuye.</p> 
 <p><a name="an_12:11">12:11</a> Waza uPetros akuziqonda wathi, Kaloku ndiyazi okwenyaniso,  ukuba iNkosi ithume isithunywa sayo, yandihlutha esandleni sikaHerode, nakuko konke ukulindela kwabantu bamaYuda.</p> 
 <p><a name="an_12:12">12:12</a> Uthe ke akuyiqonda loo nto, weza endlwini kaMariya, unina kaYohane ogama limbi linguMarko, apho bekuqukene khona into eyaneleyo ithandaza.</p> 
 <p><a name="an_12:13">12:13</a> Akubon ukuba ke unkqonkqozile uPetros elucangweni lwesango, kweza kuphulaphula isicakazana esigama linguRoda.</p> 
 <p><a name="an_12:14">12:14</a> Silazile ke izwi likaPetros, asilivulanga isango, ngenxa yokuvuya; sabalekela ke phakathi, saxela ukuba uPetros umi phambi kwesango.</p> 
 <p><a name="an_12:15">12:15</a> Bathe ke bona kuso, Uyageza. Saqinisela ke sathi, Hayi,  kunjalo. Babesithi ke bona, Sisithunywa sakhe.</p> 
 <p><a name="an_12:16">12:16</a> Uthe ke uPetros wamana enkqonkqoza; bathi ke bakuvula bambona, bathi nqa.</p> 
 <p><a name="an_12:17">12:17</a> Uwangawangisile ke ngesandla kubo, ukuba bathi cwaka,  wabacacisela ukumkhupha kwayo iNkosi entolongweni. Wathi ke,  Babikeleni ooYakobi nabazalwana ezi zinto. Waphuma waya kwenye indawo.</p> 
 <p><a name="an_12:18">12:18</a> Ke kaloku, kwakusa, ayibanga ncinane inkathazeko phakathi kwamasoldati, yokuba angaba utheni na uPetros.</p> 
 <p><a name="an_12:19">12:19</a> Uthe ke uHerode, akuba emfuna engamfumani, wabancina abalindi, wathi makumkiwe nabo, baye kubulawa. Waza uPetros wehla kwelakwaYuda, waya eKesareya, walibala khona.</p> 
 <p><a name="an_12:20">12:20</a> Ke kaloku uHerode wayebaqumbele kakhulu abaseTire nabaseTsidon. Beza ke kuye bemxhelo mnye; bathi,  bemthomalalisile uBlasto, obephethe igumbi lokulala ukumkani,  bazicelela uxolo, ngenxa yokuba ilizwe labo belisondliwa lelokumkani.</p> 
 <p><a name="an_12:21">12:21</a> Ke kaloku uHerode, ngemini emisiweyo, ambethe ingubo yobukumkani, wahlala etroneni yakhe, wawisa ukuthetha kwakhe kubo.</p> 
 <p><a name="an_12:22">12:22</a> Baduma ke abantu, besithi, Lilizwi lothixo elo, asilamntu.</p> 
 <p><a name="an_12:23">12:23</a> Samthi qwaka ke kwalapho isithunywa seNkosi, ngenxa enokuba engamzukisanga uThixo; wadliwa ziimpethu, waphuma umphefumlo.</p> 
 <p><a name="an_12:24">12:24</a> Laye ke likhula, lisanda ilizwi likaThixo.</p> 
 <p><a name="an_12:25">12:25</a> Ke kaloku uBharnabhas noSawule babuya eYerusalem,  belufezile ulungiselelo olo, bethabathe nabo uYohane, ogama limbi linguMarko.</p> 
 <p><a name="an_13:1">13:1</a> Ke kaloku, kwaye kukho kwa-Antiyokwe, ebandleni ebelikhona,  abaprofeti nabafundisi abathile, abangooBharnabhas, noSimon ekuthiwa nguNigere, noLukiyo waseKirene, kwanoManayen owondliwa noHerode umphathi wesahlulo sesine, noSawule.</p> 
 <p><a name="an_13:2">13:2</a> Bakubon ukuba ke bayabusa eNkosini, bezila ukudla, wathi uMoya oyiNgcwele, Ndahluleleni ke uBharnabhas kwanoSawule, baye emsebenzini endibabizele kuwo.</p> 
 <p><a name="an_13:3">13:3</a> Bathe ke, bakuba bezile ukudla, bathandaza, babeka nezandla phezu kwabo, babandulula.</p> 
 <p><a name="an_13:4">13:4</a> Bona ke ngoko, bakuthunywa nguMoya oyiNgcwele, behla baya kwaSeluki; kanjalo besuka apho ngomkhombe, baya eSipro.</p> 
 <p><a name="an_13:5">13:5</a> Bathe bakufika eSalamis, balishumayela ilizwi likaThixo ezindlwini zesikhungu zamaYuda. Baye ke benoYohane, ebancedisa.</p> 
 <p><a name="an_13:6">13:6</a> Besigqibile ke isiqhithi ngokuhamba, bada bafika ePafo;  bafumana siyazi uthile, ungumprofeti wobuxoki, umYuda ogama linguBhar-yesu,</p> 
 <p><a name="an_13:7">13:7</a> owayehlala kwibamba uSergiyo Pawulos, indoda enokuqonda;  eyababizela kuyo ooBharnabhas noSawule, yangxamela ukuliva ilizwi likaThixo.</p> 
 <p><a name="an_13:8">13:8</a> Wamelana nabo ke uElima, usiyazi lowo (kuba litsho igama lakhe lakuthethwa ngentetho evakalayo), efuna ukulijika ibamba elo elukholweni.</p> 
 <p><a name="an_13:9">13:9</a> Ke kaloku uSawule, okwanguPawulos, ezele nguMoya oyiNgcwele, wamjonga,</p> 
 <p><a name="an_13:10">13:10</a> wathi, Wena uzeleyo yiyo yonke inkohliso, nabubo bonke ubutshijolo, nyanandini woMtyholi, lutshabandini lobulungisa bonke, akuyi kupheza na ukuzijika iindlela ezithe tye zeNkosi?</p> 
 <p><a name="an_13:11">13:11</a> Uyabona, nangoku isandla seNkosi siphezu kwakho; uya kuba yimfama, kube mzuzu ungaliboni ilanga. Kwalapho ke wawelwa lurhatyazo nobumnyama; wayephamzela, efuna abangamrhola ngesandla.</p> 
 <p><a name="an_13:12">13:12</a> Lithe ke ibamba, lakukubona oko kwenzekileyo, lakholwa,  likhwankqisiwe yiyo imfundiso yeNkosi.</p> 
 <p><a name="an_13:13">13:13</a> Ke kaloku, bakunduluka ngomkhombe ePafo abo babenoPawulos,  beza ePerga yelasePamfili. Wahlukana ke nabo uYohane, wabuyela eYerusalem.</p> 
 <p><a name="an_13:14">13:14</a> Bendulukile ke bona ePerga, batyhutyha beza kufika kwa-Antiyokwe kwelasePisidi. Bangena endlwini yesikhungu ngomhla wesabatha, bahlala phantsi.</p> 
 <p><a name="an_13:15">13:15</a> Ke kaloku, emva kokuleswa komthetho nabaprofeti, abaphathi bendlu yesikhungu bathumela kubo besithi, Madoda, bazalwana,  ukuba ninelizwi lokuvuselela abantu, thethani.</p> 
 <p><a name="an_13:16">13:16</a> Usukile ke uPawulos, wawangawangisa ngesandla, wathi:  Madoda, maSirayeli, nani nimoyikayo uThixo, phulaphulani.</p> 
 <p><a name="an_13:17">13:17</a> UThixo waba bantu amaSirayeli wabanyula oobawo bethu,  wabaphakamisa abantu ekuphambukeleni kwabo emhlabeni waseYiputa, wabakhupha kuwo ngengalo ephakamileyo.</p> 
 <p><a name="an_13:18">13:18</a> Wathi ngexesha eliyiminyaka engathi imashumi mane,  wayithwala imikhwa yabo entlango;</p> 
 <p><a name="an_13:19">13:19</a> wathi akuwisa iintlanga ezisixhenxe emhlabeni wakwaKanan,  wababela umhlaba wazo ngeqashiso.</p> 
 <p><a name="an_13:20">13:20</a> Emva koko, iminyaka engathi imakhulu mane anamanci mahlanu, wabanika abagwebi, kwada kwakuSamuweli umprofeti.</p> 
 <p><a name="an_13:21">13:21</a> Emva koko bacela ukumkani, uThixo wabanika uSawule, unyana kaKishe, indoda yesizwe sakwaBhenjamin, iminyaka emashumi mane.</p> 
 <p><a name="an_13:22">13:22</a> Akumkhupha yena, wabavelisela uDavide, wangukumkani;  awamngqinelayo kanjalo, wathi, Ndimfumene uDavide okaYese,  indoda engantliziyo yam, eya kukwenza konke ukuthanda kwam.</p> 
 <p><a name="an_13:23">13:23</a> Embewini yalowo, uthe uThixo ngokwedinga wavelisa uYesu,  ukuba abe nguMsindisi kuSirayeli;</p> 
 <p><a name="an_13:24">13:24</a> kwakubon ukuba uYohane uvakalise tanci, phambi kokungena kwakhe, ubhaptizo loguquko kubo bonke abantu bakwaSirayeli.</p> 
 <p><a name="an_13:25">13:25</a> Xa ke uYohane ebesekulufezeni uhambo lwakhe, ubesithi,  Nithi nina ndingubani na? Andinguye. Yabonani, kuza emva kwam endingafanelekileyo ukuba ndizithukulule iimbadada ezinyaweni zakhe.</p> 
 <p><a name="an_13:26">13:26</a> Madoda, bazalwana, nyana bomlibo wakwa-Abraham, nabo phakathi kwenu bamoyikayo uThixo, ilizwi lolu lusindiso lathunyelwa kuni.</p> 
 <p><a name="an_13:27">13:27</a> Kuba abo bemiyo eYerusalem, nabaphathi babo, bengamazanga lowo, kwanamazwi abaprofeti aleswayo iisabatha ngeesabatha zonke, bawazalisa ngokumgweba;</p> 
 <p><a name="an_13:28">13:28</a> bathi, bengafumananga nalinye ityala lokufa, bacela kuPilato ukuba asikwe.</p> 
 <p><a name="an_13:29">13:29</a> Xa ke babezifezile zonke izinto ezibhaliweyo ngaye,  bamthula emthini, bambeka engcwabeni.</p> 
 <p><a name="an_13:30">13:30</a> Uthe ke uThixo wamvusa kwabafileyo,</p> 
 <p><a name="an_13:31">13:31</a> Yena lowo wabonwa imihla emininzi ngabo babenyuke naye,  bevela kwelaseGalili besiya eYerusalem; ngabo ke abangamangqina akhe ebantwini.</p> 
 <p><a name="an_13:32">13:32</a> Nathi sinishumayeza iindaba ezilungileyo zedinga elo labakho koobawo bethu,</p> 
 <p><a name="an_13:33">13:33</a> zokokuba uThixo ulizalisile lona kuthi, bantwana babo,  ngokumvusa uYesu; njengokuba nakwiNdumiso yesibini kubhaliwe kwathiwa, Wena unguNyana wam, ndikuzele mna namhla.</p> 
 <p><a name="an_13:34">13:34</a> Malunga ke nokumvusa kwakhe kwabafileyo, angabi sabuyela ekuboleni, uselethe ukuthetha, Ndiya kuninika iinceba eziqinisekileyo zikaDavide.</p> 
 <p><a name="an_13:35">13:35</a> Kungoko athi nakwenye iNdumiso, Akuyi kumyekela oyiNgcwele wakho ukuba abone ukubola.</p> 
 <p><a name="an_13:36">13:36</a> Kuba uDavide okunene, akuba elisebenzele kwesakhe isizukulwana icebo likaThixo, walala ubuthongo, wabekwa kooyise, wakubona ukubola;</p> 
 <p><a name="an_13:37">13:37</a> ke yena owavuswayo nguThixo, akabonanga kubola.</p> 
 <p><a name="an_13:38">13:38</a> Makwazeke ngoko kuni, madoda, bazalwana, ukuba ngaye lowo kuxelwa kuni uxolelo lwezono;</p> 
 <p><a name="an_13:39">13:39</a> nakuzo zonke izinto ebeningenako ukugwetyelwa nikhululeke kuzo ngomthetho kaMoses, bonke abakholwayo bayagwetyelwa ngaye yena lowo.</p> 
 <p><a name="an_13:40">13:40</a> Lumkani ke ngoko, ningafikelwa koko kuthethiweyo ebaprofetini, kusithiwa,</p> 
 <p><a name="an_13:41">13:41</a> Bonani, nina badeli, nimangaliswe, nithi shwaka; Ngokuba mna ndisebenza umsebenzi ngemihla yenu, Umsebenzi eningasayi kukholwa kuwo, nokuba kukho othi anicacisele.</p> 
 <p><a name="an_13:42">13:42</a> Ke kaloku, akubon ukuba ayaphuma amaYuda endlwini yesikhungu, babongoza abeentlanga, ukuba la mazwi athethwe kubo ngesabatha ezayo.</p> 
 <p><a name="an_13:43">13:43</a> Sakubon ukuba ke sichithakele isikhungu, into eninzi yamaYuda neyabangene ebuYudeni, abamhlonelayo uThixo,  yabalandela ooPawulos noBharnabhas; abathi bona, bethetha kubo,  babeyisela ekuthini, mabahlale behleli elubabalweni lukaThixo.</p> 
 <p><a name="an_13:44">13:44</a> Kuthe ke ngelandelayo isabatha, waphantsa ukuhlanganisana umzi wonke, ukuba ulive ilizwi likaThixo.</p> 
 <p><a name="an_13:45">13:45</a> Ke kaloku amaYuda, akuzibona izihlwele, azala ngumona,  aziphika izinto ezibe zithethwa nguPawulos, aphika enyelisa.</p> 
 <p><a name="an_13:46">13:46</a> Bathetha ke ngokungafihlisiyo uPawulos noBharnabhas,  bathi, Bekufuneka ukuba lithethwe kuni kuqala ilizwi likaThixo;  ekubeni ke niligibile, nazigweba ukuba anibufanele ubomi obungunaphakade, niyabona, sibheka kuzo iintlanga.</p> 
 <p><a name="an_13:47">13:47</a> Kuba isiwisele umthetho ngokunjalo iNkosi, yathi,  Ndikubekile ukuba ube lukhanyiselo lweentlanga, Ukuze ube ngowosindiso, kude kuse ekupheleni kwehlabathi.</p> 
 <p><a name="an_13:48">13:48</a> Bakuva ke oko abeentlanga, bavuya, balizukisa ilizwi leNkosi, bakholwa bonke ababemiselwe ubomi obungunaphakade.</p> 
 <p><a name="an_13:49">13:49</a> Laye ke ilizwi leNkosi lihanjiswa kulo lonke ilizwe elo.</p> 
 <p><a name="an_13:50">13:50</a> Ke kaloku amaYuda abaxhokonxa abafazi ababehlonela uThixo,  ababekekileyo, nabaninimzi; abaxhoxhela intshutshiso ooPawulos noBharnabhas, abakhupha emideni yawo.</p> 
 <p><a name="an_13:51">13:51</a> Bathe ke bona bawavuthululela uthuli lweenyawo zabo, beza eIkoniyo.</p> 
 <p><a name="an_13:52">13:52</a> Baye ke abafundi bezaliswe luvuyo nanguMoya oyiNgcwele.</p> 
 <p><a name="an_14:1">14:1</a> Kwathi ke eIkoniyo, bangena kunye endlwini yesikhungu yamaYuda, bathetha ngokokude kukholwe inkitha enkulu yamaYuda kwanamaGrike.</p> 
 <p><a name="an_14:2">14:2</a> Asuka ke wona amaYuda angavumiyo ukuva, ayenza yamibi imiphefumlo yabeentlanga ngakubo abazalwana.</p> 
 <p><a name="an_14:3">14:3</a> Balibala ke ngoko ixesha elaneleyo, bethetha ngokungafihlisiyo ngeNkosi, eyalingqinelayo ilizwi lobabalo lwayo, inika nokuba kwenzeke imiqondiso nezimanga ngezandla zabo.</p> 
 <p><a name="an_14:4">14:4</a> Yahlulelana ke inkoliso yomzi; inxenye yangakumaYuda,  inxenye yangakubapostile.</p> 
 <p><a name="an_14:5">14:5</a> Bathe ke, bakubon ukuba abeentlanga nabangamaYuda, kunye nabaphathi bawo, bangxamele ukubaphatha kakubi, babagibisele ngamatye:</p> 
 <p><a name="an_14:6">14:6</a> bakuqiqa oko bona, basabela emizini yelaseLikawoni, iListra neDerbhe, nakuloo mimandla;</p> 
 <p><a name="an_14:7">14:7</a> baye bezishumayela nalapho iindaba ezilungileyo.</p> 
 <p><a name="an_14:8">14:8</a> Kwakuhleli ke ndoda ithile eListra, ife iinyawo,  isisiqhwala kwasesizalweni sonina, ingazanga ihambe.</p> 
 <p><a name="an_14:9">14:9</a> Yona leyo yayimva uPawulos ethetha; owathi, eqwalasele kuyo, ebona ukuba inokholo lokusindiswa,</p> 
 <p><a name="an_14:10">14:10</a> wathi ngezwi elikhulu, Suka, ume ngeenyawo zakho, uthi nkqo; yesuka umtsi, yahambahamba.</p> 
 <p><a name="an_14:11">14:11</a> Ke kaloku iindimbane, zakukubona oko akwenzileyo uPawulos,  zaphakamisa izwi lazo ngokwesiLikawoni, zisithi, Oothixo bahlile beza kuthi, befana nabantu.</p> 
 <p><a name="an_14:12">14:12</a> Kanjalo zazimbiza uBharnabhas ngokuthi nguZeyus, noPawulos ngokuthi nguHermes, ekubeni ke ibinguye obesisithethi.</p> 
 <p><a name="an_14:13">14:13</a> Kuthe ke umbingeleli kaZeyus, obephambi komzi wabo, wazisa iinkunzi zeenkomo nezidanga zeentyantyambo emasangweni, wafuna ukubingelela, kunye neendimbane.</p> 
 <p><a name="an_14:14">14:14</a> Bekuvile ke oko abapostile, ooBharnabhas noPawulos,  bazikrazula iingubo zabo, batsiba phakathi kwendimbane,  bedanduluka,</p> 
 <p><a name="an_14:15">14:15</a> besithi, Madoda, yini na ukuba nenjenje? Nathi singabantu abeva enikuvayo nina; sinishumayeza iindaba ezilungileyo zokuba nibuye kwaba thixo bangento, nibuyele kuThixo ophilileyo,  owenza izulu nomhlaba nolwandle, neento zonke ezikwezo zinto;</p> 
 <p><a name="an_14:16">14:16</a> owathi ezizukulwaneni ezadlulayo waziyeka zonke iintlanga,  ukuba zihambe ngezazo iindlela;</p> 
 <p><a name="an_14:17">14:17</a> kanti ke noko akayekanga ukuzingqinela, esenza okulungileyo, esinika imvula evela ezulwini, namaxesha aneendyebo, ezanelisa iintliziyo zethu ngokudla nangemihlali.</p> 
 <p><a name="an_14:18">14:18</a> Besitsho, kwaba ngenkankulu ukuzidambisa iindimbane, ukuba zingabingeleli kubo.</p> 
 <p><a name="an_14:19">14:19</a> Ke kaloku kwafika amaYuda evela kwa-Antiyokwe naseIkoniyo,  azixhokonxa iindimbane, amxuluba ngamatye uPawulos, amrholela ngaphandle komzi, eba ufile.</p> 
 <p><a name="an_14:20">14:20</a> Uthe, bakubon ukuba bamngqongile ke abafundi, wavuka waya kungena kuwo umzi. Ngengomso waphuma enoBharnabhas, waya eDerbhe.</p> 
 <p><a name="an_14:21">14:21</a> Bewushumayezile loo mzi iindaba ezilungileyo, benze nabafundi abaneleyo, babuya beza eListra, naseIkoniyo,  nakwa-Antiyokwe,</p> 
 <p><a name="an_14:22">14:22</a> besomeleza imiphefumlo yabafundi, bebavuselela ukuba bahlale behleli elukholweni; besithi, Simelwe kukuphumela ezimbandezelweni ezininzi, ukungena ebukumkanini bukaThixo.</p> 
 <p><a name="an_14:23">14:23</a> Bathe ke bakuba benyule amadoda amakhulu kwibandla ngebandla, bethandazile kunye nokuzila ukudla, bawayaleza eNkosini awayekholwe kuyo.</p> 
 <p><a name="an_14:24">14:24</a> Betyhutyhe elasePisidi, bafika kwelasePamfili.</p> 
 <p><a name="an_14:25">14:25</a> Bathi, belithethile ilizwi ePerga; behla baya kwa-Atali.</p> 
 <p><a name="an_14:26">14:26</a> Besuka khona apho ngomkhombe, baya kwa-Antiyokwe, apho babenikelwe khona elubabalweni lukaThixo, ukuba baye emsebenzini, lo ke bawufezileyo.</p> 
 <p><a name="an_14:27">14:27</a> Befikile ke, balihlanganisa ibandla, balibikela oko zingako izinto awazenzayo uThixo enabo, nokokuba iintlanga wazivulela ucango lokholo.</p> 
 <p><a name="an_14:28">14:28</a> Balibala ke khona apho ixesha elingelincinane, ndawonye nabafundi.</p> 
 <p><a name="an_15:1">15:1</a> Kwehla abathile bevela kwelakwaYuda, babafundisa abazalwana, besithi, Ukuba anithanga naluswe ngokwesiko likaMoses, aninako ukusindiswa.</p> 
 <p><a name="an_15:2">15:2</a> Kuthe ngoko, kwakubon ukuba uPawulos noBharnabhas baba nempikiswano nembuzwano engencinane nabo, kwagqitywa kwelokuba uPawulos noBharnabhas, nabanye abathile kubo, mabenyuke baye kubapostile namadoda amakhulu eYerusalem, ngawo lo mbuzo.</p> 
 <p><a name="an_15:3">15:3</a> Bathi ke ngoko, bephelekelelwe libandla, balityhutyha elaseFenike nelaseSamariya, bexela ukuguquka kwazo iintlanga;  babanga uvuyo olukhulu kubo bonke abazalwana.</p> 
 <p><a name="an_15:4">15:4</a> Befikile ke eYerusalem, bamkelwa libandla nangabapostile nangamadoda amakhulu; kananjalo babika ukuba zinkulu kwazo izinto awazenzayo uThixo enabo.</p> 
 <p><a name="an_15:5">15:5</a> Kwasuka kwema ke abathile abakholiweyo behlelo labaFarisi,  besithi, Bamelwe kukuba baluke, nokuthi bathethelwe ngelithi,  mabawugcine umthetho kaMoses.</p> 
 <p><a name="an_15:6">15:6</a> Bahlanganisana ke abapostile namadoda amakhulu, ukuba bayikhangele loo ndawo.</p> 
 <p><a name="an_15:7">15:7</a> Ke kaloku, kwakubon ukuba kubekho imbuzwano enkulu, wesuka uPetros wathi kubo, Madoda, bazalwana, niyazi kakuhle nina,  ukuba uThixo kwangemihla yakudala wanyula phakathi kwethu,  ukuba iintlanga zilive ngawo umlomo wam ilizwi leendaba ezilungileyo, zikholwe.</p> 
 <p><a name="an_15:8">15:8</a> UThixo, umazi-ntliziyo, wazingqinela, ezinika uMoya oyiNgcwele kwanjengathi;</p> 
 <p><a name="an_15:9">15:9</a> akacalula phakathi kwethu nazo, ezihlambulule iintliziyo zazo ngokholo.</p> 
 <p><a name="an_15:10">15:10</a> Phofu ke nimlingelani na uThixo, ngokubeka idyokhwe entanyeni yabafundi, esibe singenamandla okuyithwala, thina kwanoobawo bethu?</p> 
 <p><a name="an_15:11">15:11</a> Ke ngalo ubabalo lweNkosi uYesu Kristu, siyakholwa ukuba sosindiswa kwangohlobo ezisindiswa ngalo nazo.</p> 
 <p><a name="an_15:12">15:12</a> Yathi cwaka ke yonke inkitha yabantu, yaphulaphula ooBharnabhas noPawulos, becacisa oko yayingako imiqondiso nezimanga, awazenzayo uThixo phakathi kwazo iintlanga ngabo.</p> 
 <p><a name="an_15:13">15:13</a> Ke kaloku, emva kokuthi cwaka kwabo, waphendula uYakobi esithi, Madoda, bazalwana, ndiphulaphuleni.</p> 
 <p><a name="an_15:14">15:14</a> USimon lo ukucacisile ukuba wathini na ekuqaleni uThixo ukuzivelela iintlanga, ukuba kuzo alinyulele abantu elakhe igama.</p> 
 <p><a name="an_15:15">15:15</a> Ayavumelana nako oko amazwi abaprofeti, njengokuba kubhaliwe kwathiwa,</p> 
 <p><a name="an_15:16">15:16</a> Emveni koku ndiya kubuya, Ndize ndibuye ndiwakhe umnquba owileyo kaDavide, Amanxuwa awo ndibuye ndiwakhe kanjalo,  Ndibuye ndiwumise;</p> 
 <p><a name="an_15:17">15:17</a> Okokuze amaqongqolo abantu ayifune iNkosi, Zifune zonke iintlanga ezibizwe ngalo igama lam; Itsho iNkosi, leyo izenzayo zonke ezi zinto.</p> 
 <p><a name="an_15:18">15:18</a> Iyaziwa ke nguThixo kuselokwaphakade yonke imisebenzi yakhe.</p> 
 <p><a name="an_15:19">15:19</a> Kungoko mna ndigqiba kwelithi, masingabakhathazi abo beentlanga babuyelayo kuThixo;</p> 
 <p><a name="an_15:20">15:20</a> kodwa masibabhalele ukuba bazikhwebule kwizingcoliso zezithixo, nombulo, nento ekrwitshiweyo, negazi.</p> 
 <p><a name="an_15:21">15:21</a> Kuba uMoses kwakwizizukulwana zakudala unabamvakalisayo kwimizi ngemizi, eleswa ezindlwini zesikhungu ezi iisabatha ngeesabatha.</p> 
 <p><a name="an_15:22">15:22</a> Kwaza kwabonakala kulungile kubapostile nakumadoda amakhulu, ndawonye nalo ibandla liphela, ukuba banyule amadoda kwakubo, bawathume kwa-Antiyokwe ndawonye noPawulos noBharnabhas; angooYuda ogama limbi linguBharsabhas, noSilas,  amadoda angabakhokeli kubazalwana.</p> 
 <p><a name="an_15:23">15:23</a> Babhala incwadi ngesandla sawo, besithi: Abapostile namadoda amakhulu nabazalwana bayabulisa kubo abazalwana basezintlangeni, abakwa-Antiyokwe nakwelaseSiriya nakwelaseKiliki.</p> 
 <p><a name="an_15:24">15:24</a> Ekubeni ke sivile ukuba abathile kuthi baphuma baya banikhathaza ngamazwi, beyikhukulisa imiphefumlo yenu, besithi,  makwalukwe, kugcinwe umthetho, esingabayalelanga wona:</p> 
 <p><a name="an_15:25">15:25</a> kwabonakala kulungile kuthi, simxhelo mnye, ukuba sinyule amadoda ukuba siwathume kuni, ndawonye neentanda zethu,  uBharnabhas noPawulos,</p> 
 <p><a name="an_15:26">15:26</a> abantu ababuncamileyo ubomi babo ngenxa yegama leNkosi yethu uYesu Kristu.</p> 
 <p><a name="an_15:27">15:27</a> Sibathumile ngoko ooYuda noSilas, abothi nabo banibikele ezi ndawo ngomlomo.</p> 
 <p><a name="an_15:28">15:28</a> Kuba kwabonakala kulungile kuye uMoya oyiNgcwele, nakuthi,  ukuba kungabekwa phezu kwenu mthwalo ungaphezu kwezi ndawo zifunekayo:</p> 
 <p><a name="an_15:29">15:29</a> zokuba nizile izinto ezibingelelwe kwizithixo, negazi,  nento ekrwitshiweyo, nombulo; enothi nakuzigcina kuzo, nibe niyalungisa. Hlalani kakuhle.</p> 
 <p><a name="an_15:30">15:30</a> Bathe ke ngoko, bakunduluka, beza kwa-Antiyokwe;  bawuhlanganisa umhlambi wabazalwana, bayinikela incwadi leyo.</p> 
 <p><a name="an_15:31">15:31</a> Beyilesile ke bona, baluvuyela uthuthuzelo olu.</p> 
 <p><a name="an_15:32">15:32</a> Ke kaloku ooYuda noSilas, kuba bengabaprofeti nabo,  babathuthuzela abazalwana ngokuthetha okukhulu, babomeleza.</p> 
 <p><a name="an_15:33">15:33</a> Bakuba ke benze ixesha, banduluka bexolile kubazalwana,  baya kubapostile.</p> 
 <p><a name="an_15:34">15:34</a> Kodwa kuSilas kwabonakala kulungile ukuba akhe ahlale khona.</p> 
 <p><a name="an_15:35">15:35</a> Balibala ke ooPawulos noBharnabhas kwa-Antiyokwe,  befundisa, beshumayela iindaba ezilungileyo zelizwi leNkosi,  kwanabanye abaninzi.</p> 
 <p><a name="an_15:36">15:36</a> Ke kaloku, emva kwemihla ethile, wathi uPawulos kuBharnabhas, Makhe sibuye siye kuvelela abazalwana bethu, kuyo yonke imizi ngemizi esalazisayo kuyo ilizwi leNkosi, sibone ukuba banjani na.</p> 
 <p><a name="an_15:37">15:37</a> Ke kaloku uBharnabhas wangxamela ukuba bathabathe nabo uYohane, ekuthiwa nguMarko;</p> 
 <p><a name="an_15:38">15:38</a> kodwa uPawulos wathi akufanelekile ukumthabatha, ahambe nabo, lowo wemkayo kubo kwelasePamfili, akaya nabo emsebenzini.</p> 
 <p><a name="an_15:39">15:39</a> Kwabakho ngoko amazwi abukhali phakathi kwabo, ngokokude bahlukane; athi uBharnabhas amthabathe uMarko, anduluke ngomkhombe aye eSipro;</p> 
 <p><a name="an_15:40">15:40</a> kodwa uPawulos wanyula uSilas, wemka, enikelwe kubabalo lukaThixo ngabazalwana.</p> 
 <p><a name="an_15:41">15:41</a> Walityhutyha ke elaseSiriya nelaseKiliki, ewomeleza amabandla.</p> 
 <p><a name="an_16:1">16:1</a> Ke kaloku wafika eDerbhe naseListra. Kwabonakala kukho mfundi uthile apho, ugama linguTimoti, unyana wentokazi ethile engumYudakazi okholiweyo, kodwa uyise engumGrike;</p> 
 <p><a name="an_16:2">16:2</a> obengqinelwe kakuhle ngabazalwana baseListra naseIkoniyo.</p> 
 <p><a name="an_16:3">16:3</a> Lowo uPawulos wathanda ukuba aphume naye; wamthabatha wamalusa, ngenxa yamaYuda abekwezo ndawo; kuba bonke babemazi uyise ukuba ungumGrike.</p> 
 <p><a name="an_16:4">16:4</a> Ke kaloku, xa babeyihamba imizi, babanikela imimiselo ukuba bayigcine, leyo ibimiswe ngabapostile namadoda amakhulu aseYerusalem.</p> 
 <p><a name="an_16:5">16:5</a> Ayezimaseka ke ngoko amabandla elukholweni, esanda ngenani imihla ngemihla.</p> 
 <p><a name="an_16:6">16:6</a> Ke kaloku, bakulityhutyha ilizwe laseFrigi nelaseGalati,  balelwa nguMoya oyiNgcwele ukulithetha ilizwi kwelaseAsiya.</p> 
 <p><a name="an_16:7">16:7</a> Befikile kwelaseMisi, balinga ukuya nakwelaseBhitini, kodwa akabavumelanga uMoya lowo;</p> 
 <p><a name="an_16:8">16:8</a> badlula ke kwelaseMisi, behla baya eTrowa.</p> 
 <p><a name="an_16:9">16:9</a> Kwabonakala umbono kuPawulos ebusuku. Kwema ndoda ithile yelaseMakedoni, imbongoza isithi, Wela uze kwelaseMakedoni,  usisize.</p> 
 <p><a name="an_16:10">16:10</a> Ke kaloku, akuwubona umbono lowo, safuna thina kwaoko ukuphuma siye kwelaseMakedoni, sigqibe kwelithi, iNkosi isibizele ukuba sibashumayeze iindaba ezilungileyo.</p> 
 <p><a name="an_16:11">16:11</a> Sindulukile ngoko ngomkhombe eTrowa, sathi ngqo ukuya eSamotraki, sathi ngengomso seza eNeyapoli;</p> 
 <p><a name="an_16:12">16:12</a> ukusuka apho, seza eFilipi, owona mzi wokuqala wecala elo lilelaseMakedoni, uyikoloni. Salibala ke kuloo mzi imihla ethile.</p> 
 <p><a name="an_16:13">16:13</a> Sathi ngomhla wesabatha, saphuma saya ngaphandle komzi ngasemlanjeni, apho umthandazo ubusakwenziwa khona; sahlala phantsi, samana sithetha kubafazi ababebuthelene khona.</p> 
 <p><a name="an_16:14">16:14</a> Kwaye kuphulaphula intokazi ethile egama linguLidiya,  umthengisi weengubo ezibomvu, womzi weTiyatira, emhlonelayo uThixo, entliziyo yayivulayo iNkosi ukuba izinyamekele izinto ezazithethwa nguPawulos.</p> 
 <p><a name="an_16:15">16:15</a> Ke kaloku, yakuba ibhaptiziwe nendlu yayo, yasibongoza isithi, Ukuba nithi ndikholiwe eNkosini, ngenani endlwini yam,  nihlale. Yasizama.</p> 
 <p><a name="an_16:16">16:16</a> Ke kaloku kwathi, kwakubon ukuba siyaya endaweni yokuthandaza, sahlangatyezwa sisicakazana esithile, sinomoya wemilozi; sona besizizuzisa iinkosi zaso inzuzo enkulu ngokuvumisa.</p> 
 <p><a name="an_16:17">16:17</a> Sona eso sithene mbende noPawulos nathi, samana sidanduluka sisithi, Aba bantu bangabakhonzi bakaThixo Osenyangweni, bona basazisayo indlela yosindiso.</p> 
 <p><a name="an_16:18">16:18</a> Oko ke sakwenza sona imihla emininzi. Ebindekile ke uPawulos, wathi guququ, wathi kuwo umoya, Ndiyakuthethela egameni likaYesu Kristu ukuba uphume kuso. Waphuma ke kwangelo lixa.</p> 
 <p><a name="an_16:19">16:19</a> Ke kaloku, zakubona iinkosi zaso ukuba liphumile ithemba lenzuzo yazo, zababamba ooPawulos noSilas, zabarholela endaweni yembutho, kubaphathi:</p> 
 <p><a name="an_16:20">16:20</a> zabazisa kubo abathetheli, zathi, Aba bantu bayawukhathaza kakhulu umzi wethu, bengamaYuda;</p> 
 <p><a name="an_16:21">16:21</a> basifundisa amasiko ekungavumelekileyo ukuba siwamkele,  nokuba siwenze, singamaRoma.</p> 
 <p><a name="an_16:22">16:22</a> Isihlwele sabahlanganyela; nabathetheli bazithi qwengeqwenge iingubo zabo, bathi mababethwe ngeentswazi.</p> 
 <p><a name="an_16:23">16:23</a> Bathi, bakuba bebabethe imivumbo emininzi, babaphosa entolongweni, bamthethela umgcini wababanjwa ukuba abagcine ngokunqabileyo;</p> 
 <p><a name="an_16:24">16:24</a> owathi, amkele umyalelo onjalo, wabaphosa kwengaphakathi intolongo, waziqinisa iinyawo zabo emithini.</p> 
 <p><a name="an_16:25">16:25</a> Ke kaloku, malunga phakathi kobusuku, ooPawulos noSilas babethandaza, bevuma elokudumisa uThixo; babephulaphula ke ababanjwa.</p> 
 <p><a name="an_16:26">16:26</a> Kwabakho ke ngequbuliso unyikimo olukhulu lomhlaba,  ngokokude zizanyazanyiswe iziseko zentolongo; zavuleka kwaoko iingcango zonke, athukululeka amakhamandela abo bonke.</p> 
 <p><a name="an_16:27">16:27</a> Ethe tyithi ke ebuthongweni umgcini wababanjwa, ebona iingcango zentolongo zivulekile, warhola ikrele, eza kuzibulala, eba ababanjwa babalekile.</p> 
 <p><a name="an_16:28">16:28</a> UPawulos wabiza ke ngezwi elikhulu wathi, Ungazenzakalisi;  kuba sikho sonke apha.</p> 
 <p><a name="an_16:29">16:29</a> Ebize ke izibane, watsiba phakathi, waza egubha, wawa phantsi phambi koPawulos noSilas.</p> 
 <p><a name="an_16:30">16:30</a> Wabazisa phandle, wathi, Zinkosi, ndimelwe kukuthini na,  ukuze ndisindiswe?</p> 
 <p><a name="an_16:31">16:31</a> Bathi ke bona, Kholwa kuyo iNkosi uYesu Kristu, wosindiswa wena nendlu yakho.</p> 
 <p><a name="an_16:32">16:32</a> Balithetha kuye ilizwi leNkosi, nakubo bonke ababesendlwini yakhe.</p> 
 <p><a name="an_16:33">16:33</a> Wabathabatha ngelo lixa lobusuku, wayihlamba imivumbo yabo; wabhaptizwa yena kwalapho, nabo bonke abakhe.</p> 
 <p><a name="an_16:34">16:34</a> Kananjalo, ebanyuse wabasa endlwini yakhe, wabeka ukudla phambi kwabo, wagcoba nendlu yakhe yonke, kuba ekholwa kuThixo.</p> 
 <p><a name="an_16:35">16:35</a> Kwakusa, abathetheli bathuma amadindala, besithi,  Bakhulule abo bantu.</p> 
 <p><a name="an_16:36">16:36</a> Uwaxelile ke umgcini wababanjwa la mazwi kuPawulos, wathi,  Abathetheli bathumele ukuba nikhululwe; ke ngoko phumani,  nihambe ngoxolo.</p> 
 <p><a name="an_16:37">16:37</a> Uthe ke uPawulos kuwo, Basityabule ekuhleni singagwetywanga, sibantu bangamaRoma; basiphosa entolongweni;  ngoku basikhupha ngasese na? Nakanye; mabeze bona ngokwabo,  basikhuphe.</p> 
 <p><a name="an_16:38">16:38</a> Awaxela ke la mazwi amadindala kubathetheli; boyika,  bakuva ukuba bangamaRoma.</p> 
 <p><a name="an_16:39">16:39</a> Beza bababongoza, babakhupha, babacela ukuba baphume kuwo umzi.</p> 
 <p><a name="an_16:40">16:40</a> Bephumile ke entolongweni, baya kungena kwaLidiya; bathi,  bebabonile abazalwana, babayala, bemka.</p> 
 <p><a name="an_17:1">17:1</a> Ke kaloku, bakuba beyihambile iAmfipoli neApoloni, beza eTesalonika, apho yayikhona indlu yesikhungu yamaYuda.</p> 
 <p><a name="an_17:2">17:2</a> Ngokwesiko ke likaPawulos wangena kuwo; waye iisabatha ezintathu exoxa nawo, ethabatha ezibhalweni,</p> 
 <p><a name="an_17:3">17:3</a> etyhila, ebeka phambi kwawo ukuba uKristu ubemelwe kukuva ubunzima, aze avuke kwabafileyo; nokuthi, Nguye ke uKristu, lo Yesu ndinazisa yena mna.</p> 
 <p><a name="an_17:4">17:4</a> Inxenye kuwo yoyiseka, yazibandakanya noPawulos noSilas,  kwanenkitha enkulu yamaGrike amhlonelayo uThixo; nakubafazi abaziintloko ababa mbalwa.</p> 
 <p><a name="an_17:5">17:5</a> Ke kaloku amaYuda angoyisekileyo, enomsindo, azithabathela amadoda athile angendawo, angamahilihili, enza ibubu,  awuphithizelisa umzi, ayifikela nendlu kaYason, efuna ukubarholela eluntwini.</p> 
 <p><a name="an_17:6">17:6</a> Akuba engabafumananga ke, amrholela uYason nabazalwana abathile kubaphathi bomzi, ebhomboloza esithi, Aba baliqungaqungileyo elimiweyo, bona bafikile nalapha;</p> 
 <p><a name="an_17:7">17:7</a> athe uYason wabamkela ngobubele; baye bonke aba besenza okuchasene nemimiselo kaKesare, besithi, Kukho kumkani wumbi unguYesu.</p> 
 <p><a name="an_17:8">17:8</a> Asikhathaza ke isihlwele nabaphathi bomzi, bakuziva ezi zinto.</p> 
 <p><a name="an_17:9">17:9</a> Bethabathe isibambiso kuYason nakwabanye, babakhulula.</p> 
 <p><a name="an_17:10">17:10</a> Ke kaloku bathi abazalwana kwaoko bamndulula uPawulos noSilas ngobusuku, ukuba baye eBhereya; abathi bona bakufika,  baya endlwini yesikhungu yamaYuda.</p> 
 <p><a name="an_17:11">17:11</a> La ke aye enobuntu kunawaseTesalonika; la wona alamkela ilizwi ngentumekelelo yonke, ezincina izibhalo imihla ngemihla,  ukuba zingaba zinjalo na ezi zinto.</p> 
 <p><a name="an_17:12">17:12</a> Kwakholwa ke ngoko into eninzi kuwo, nakumaGrikekazi abekekileyo, nakumadoda, ababa mbalwa.</p> 
 <p><a name="an_17:13">17:13</a> Akuqonda ke awaseTesalonika amaYuda, ukuba ilizwi likaThixo lazisiwe nguPawulos naseBhereya, eza azizamazamisa nalapho izihlwele.</p> 
 <p><a name="an_17:14">17:14</a> Bandula ke kwaoko abazalwana, bamsusa uPawulos ukuba abheke ngaselwandle; kwasala uSilas kwanoTimoti khona.</p> 
 <p><a name="an_17:15">17:15</a> Bathe ke bona abamkhaphayo uPawulos, bamsa eAtene; bakuba bamkele umthetho oya kooSilas noTimoti, wokuba beze kuye kwakamsinya, bemka.</p> 
 <p><a name="an_17:16">17:16</a> Ke kaloku, akubon ukuba uPawulos ubalindile eAtene,  wacaphuka, akuwubona umzi uzizithixo kuphela.</p> 
 <p><a name="an_17:17">17:17</a> Wayexoxa ke ngoko endlwini yesikhungu namaYuda,  nabamhlonelayo uThixo; nasendaweni yembutho imihla ngemihla,  nabasukuba bekhona.</p> 
 <p><a name="an_17:18">17:18</a> Ke kaloku izithanda-bulumko ezithile zamaEpikure nezamaStoyike zamhlanganyela; yayisithi inxenye, Azi lifuna ukuthini na eli pholopholo? Abanye ke bathi, Ngathi ngumazisi wezithixo zasemzini; ngokuba wayebashumayeza iindaba ezilungileyo zikaYesu, novuko lwabafileyo.</p> 
 <p><a name="an_17:19">17:19</a> Bamthabatha ke bamsa eAreyopago, besithi, Singakhe siyive na le mfundiso intsha ithethwa nguwe, ukuba iyini na?</p> 
 <p><a name="an_17:20">17:20</a> Kuba uzisa izinto ezithile zasemzini ezindlebeni zethu;  singa singazi ngoko, ukuba zingaba zifuna ukuba yintoni na ezi zinto.</p> 
 <p><a name="an_17:21">17:21</a> Ke kaloku abaseAtene bonke, nabasemzini abangabahambi,  babengazilibazisi nganto yimbi, ngaphandle kokuxela nokuva olona daba lutsha.</p> 
 <p><a name="an_17:22">17:22</a> Wema ke uPawulos esazulwini seAreyopago, wathi: Madoda aseAtene, ndiyabona ukuba ezintweni zonke nincamisile ukuhlonela izithixo.</p> 
 <p><a name="an_17:23">17:23</a> Kuba ndithe, ndihamba ndisingasinga izinto enizihlonelayo,  ndafumana nesibingelelo ekubhalwe kuso, kwathiwa, kongaziwayo uThixo. Lowo ngoko nimhlonelayo ningamazi, ndinazisa yena mna.</p> 
 <p><a name="an_17:24">17:24</a> UThixo yena, owenza ihlabathi neento zonke ezikulo, lowo,  eyiNkosi nje yezulu nomhlaba, akahlali zitempileni zenziwe ngazandla.</p> 
 <p><a name="an_17:25">17:25</a> Kananjalo akaphiliswa zizandla zabantu, ngokoswele into,  inguye nje obanika bonke ubomi, nomphefumlo, nazo zonke izinto.</p> 
 <p><a name="an_17:26">17:26</a> Kanjalo wazenza ngagazi-nye zonke iintlanga zabantu, ukuba zime phezu kwawo wonke umhlaba, emisa amaxesha abekwe ngenxa engaphambili, nemida yokuma kwazo;</p> 
 <p><a name="an_17:27">17:27</a> ukuze bayifune iNkosi, ukuba kambe bangaphuthaphutha bayifumane, nakuba ingekude kuthi sonke ngabanye.</p> 
 <p><a name="an_17:28">17:28</a> Kuba kuyo sihleli, siyashukuma, sikho; njengokuba neembongi ezithile zenu zitshilo ukuthi, Kuba nathi siyinzala yakhe.</p> 
 <p><a name="an_17:29">17:29</a> Siyinzala kaThixo nje ke, akusifanele ukuba sibe ubuthixo obu bufana negolide nesilivere nelitye, into eqingqwe ngobungcibi nangengcinga yomntu.</p> 
 <p><a name="an_17:30">17:30</a> Loo maxesha ke ngoko okungazi, uThixo wawayeka ngabomi;  kungoku uyala abantu bonke ezindaweni zonke ukuba baguquke;</p> 
 <p><a name="an_17:31">17:31</a> ngokokuba emise umhla, aza kuligweba ngawo elimiweyo ngobulungisa, ngendoda awayimisayo, ebanike bonke ukholo ngokuyivusa kwabafileyo.</p> 
 <p><a name="an_17:32">17:32</a> Ke kaloku, bakuva ngokuvuka kwabafileyo, inxenye yayihlekisa ngaloo nto, abanye bathi, Sobuya sikuve wena ngale nto.</p> 
 <p><a name="an_17:33">17:33</a> Waphuma njalo ke uPawulos phakathi kwabo.</p> 
 <p><a name="an_17:34">17:34</a> Kodwa amadoda athile anamathele kuye, akholwa,  anoDiyonisiyo waseAreyopago, nomfazi ogama linguDamari, nabanye ndawonye nabo.</p> 
 <p><a name="an_18:1">18:1</a> Ke kaloku, emva kwezi zinto, wahlukana uPawulos neAtene,  weza eKorinte.</p> 
 <p><a name="an_18:2">18:2</a> Wafumana umYuda othile wasePonto ngokuzalwa, ogama linguAkwila, esandula ukuvela eItali, noPrisila umkakhe, weza kubo (ngenxa yokuba uKlawudiyo ebemise ukuthi, makahlukane neRoma onke amaYuda).</p> 
 <p><a name="an_18:3">18:3</a> Kuthe ke, ngenxa yokuba belilinye ishishini labo,  waselehlala nabo esebenza; kuba babengabenzi beentente,  ishishini labo.</p> 
 <p><a name="an_18:4">18:4</a> Wayexoxa ke endlwini yesikhungu iisabatha ngeesabatha zonke, ezamela ukweyisa amaYuda namaGrike.</p> 
 <p><a name="an_18:5">18:5</a> Ke kaloku, bakuhla bevela kwelaseMakedoni ooSilas noTimoti,  uPawulos waxinwa ngumoya, waqononondisa kumaYuda ukuba uYesu lo nguye uKristu.</p> 
 <p><a name="an_18:6">18:6</a> Uthe ke, akuchasa, akunyelisa, wavuthulula iingubo zakhe,  wathi kuwo, Igazi lenu malibe phezu kwentloko yenu;  ndihlambulukile mna; kuthabathela kweli xesha, ndiya kuya kwiintlanga.</p> 
 <p><a name="an_18:7">18:7</a> Esuka khona, weza endlwini yothile ogama linguYusto,  omhlonelayo uThixo, ondlu yayamene nendlu yesikhungu.</p> 
 <p><a name="an_18:8">18:8</a> Uthe ke uKrispo, umphathi wendlu yesikhungu, wakholwa yiNkosi, nendlu yakhe iphela; nento eninzi yamaKorinte yakuva yakholwa, yabhaptizwa.</p> 
 <p><a name="an_18:9">18:9</a> Yathi ke iNkosi ngombono ebusuku kuPawulos, Musa ukoyika,  thetha ungathi tu;</p> 
 <p><a name="an_18:10">18:10</a> ngokokuba mna ndinawe, kanjalo akukho namnye uya kukusa sandla, akuphathe kakubi; ngokokuba ndinabantu abaninzi kulo mzi.</p> 
 <p><a name="an_18:11">18:11</a> Wahlala khona ke umnyaka oneenyanga ezintandathu, efundisa ilizwi likaThixo phakathi kwabo.</p> 
 <p><a name="an_18:12">18:12</a> Ke kaloku, akubon ukuba uGaliyo ulibamba kwelaseAkaya,  amwela uPawulos amaYuda ngamxhelo mnye, amsa esihlalweni sokugweba,</p> 
 <p><a name="an_18:13">18:13</a> esithi, Lo uzamela ukweyisa abantu ukuba bamhlonele uThixo ngokunxamnye nomthetho.</p> 
 <p><a name="an_18:14">18:14</a> Uthe ke xa uPawulos aza kuvula umlomo, wathi uGaliyo kumaYuda, Ukuba ke ngoko ibiyinto yentswela-bulungisa, nokuba ibiyeyobutshijolo obungendawo, maYuda, ngekufanelekile ukuba ndininyamezele;</p> 
 <p><a name="an_18:15">18:15</a> kodwa ukuba yimbuzwano ngelizwi, namagama, nomthetho ongowenu, zikhangeleleni nina; kuba mna andingi ndingaba ngumgwebi wezo zinto.</p> 
 <p><a name="an_18:16">18:16</a> Wawagxotha esihlalweni sokugweba.</p> 
 <p><a name="an_18:17">18:17</a> Ambamba ke onke amaGrike uSostene, umphathi wendlu yesikhungu, ambetha phambi kwesihlalo sokugweba. Akwabakho nanye yezo zinto ayikhathalelayo uGaliyo.</p> 
 <p><a name="an_18:18">18:18</a> Ke kaloku uPawulos ukhe wahlala imihla eyaneleyo. Waza,  ebabulisile abazalwana, wemka ngomkhombe waya kwelaseSiriya,  enoPrisila noAkwila; eyichebile intloko eKenkreya, kuba waye enesibambiso.</p> 
 <p><a name="an_18:19">18:19</a> Wehla ke wafika e-Efese, wabashiya bona apho; ke yena wangena endlwini yesikhungu, waxoxa namaYuda.</p> 
 <p><a name="an_18:20">18:20</a> Uthe ke, akumcela ukuba akhe ahlale umzuzu kuwo, akavuma;</p> 
 <p><a name="an_18:21">18:21</a> wawabulisa ke esithi, Nokuba kutheni, ndimelwe kukuwenzela eYerusalem umthendeleko ozayo; kodwa ndobuya ndize kuni, ukuba uThixo uyavuma. Waza wemka ngomkhombe e-Efese.</p> 
 <p><a name="an_18:22">18:22</a> Uthe, ehle weza eKesareya, wenyuka walibulisa ibandla,  wehla waya kwa-Antiyokwe.</p> 
 <p><a name="an_18:23">18:23</a> Enze ixesha elithile khona, wemka, walityhutyha ilizwe laseGalati, nelaseFrigi, ebomeleza bonke abafundi.</p> 
 <p><a name="an_18:24">18:24</a> Ke kaloku wathi umYuda othile, ogama linguApolo,  wakwa-Alesandire ngokuzalwa, umfo oliciko, wehla waya e-Efese,  enobunkunkqele ezibhalweni.</p> 
 <p><a name="an_18:25">18:25</a> Lowo ke wayeyifundisiwe ngomlomo indlela yeNkosi; waza evutha ngumoya wathetha, wafundisa ngokucokisekileyo izinto ezingayo iNkosi, esazi kakuhle ubhaptizo lukaYohane lodwa.</p> 
 <p><a name="an_18:26">18:26</a> Yena kanjalo waqala ukuthetha ngokungafihlisiyo endlwini yesikhungu. Bathe ke bakumva ooAkwila noPrisila, bamthabathela kubo, bamtyhilela ngokucokisekileyo ngakumbi indlela kaThixo.</p> 
 <p><a name="an_18:27">18:27</a> Ke kaloku, akubon ukuba unga angadlula aye kwelaseAkaya,  abazalwana babhala bebayala abafundi ukuba bamamkele; owathi akufika, wabanceda kakhulu abakholiweyo ngalo ubabalo;</p> 
 <p><a name="an_18:28">18:28</a> kuba waweyisa, wawancamisa ekuhleni amaYuda, ebonakalalisa ngazo izibhalo ukuba uYesu lo unguye uKristu.</p> 
 <p><a name="an_19:1">19:1</a> Ke kaloku kwathi, xa uApolo aseKorinte, uPawulos,  ewatyhutyhile amacala asentla, weza e-Efese;</p> 
 <p><a name="an_19:2">19:2</a> wafumana bafundi bathile, wathi kubo, UMoya oyiNgcwele namamkela na, nakholwayo nje? Bathi ke bona kuye, Asizanga sive nokuva ukuba kukho uMoya oyiNgcwele.</p> 
 <p><a name="an_19:3">19:3</a> Wathi kubo, Nanibhaptizelwe enini na phofu? Bathe ke bona,  Elubhaptizweni lukaYohane.</p> 
 <p><a name="an_19:4">19:4</a> Wathi ke uPawulos, UYohane okunene wabhaptiza ubhaptizo lwenguquko, esithi ebantwini, mabakholwe kulowo uzayo emva kwakhe, oko kukuthi, kuKristu Yesu.</p> 
 <p><a name="an_19:5">19:5</a> Bevile ke, babhaptizelwa egameni leNkosi uYesu.</p> 
 <p><a name="an_19:6">19:6</a> Uthe uPawulos akubeka izandla phezu kwabo, wehla uMoya oyiNgcwele phezu kwabo, baye bethetha ngeelwimi, beprofeta.</p> 
 <p><a name="an_19:7">19:7</a> Aye ke amadoda lawo ewonke engathi alishumi elinamabini.</p> 
 <p><a name="an_19:8">19:8</a> Ke kaloku, wangena endlwini yesikhungu, wathetha ngokungafihlisiyo iinyanga zantathu, exoxa nabantu, ebeyisela kwizinto ezingabo ubukumkani bukaThixo.</p> 
 <p><a name="an_19:9">19:9</a> Ke bakuba abathile belukhuni, bengaphulaphuli, bethetha okubi ngayo iNdlela leyo phambi komhlambi, wesuka kubo,  wabahlula abafundi, exoxa imihla ngemihla esikolweni sikaTirano.</p> 
 <p><a name="an_19:10">19:10</a> Oku ke kwenzeka iminyaka emibini, ngokokude bonke abemiyo kwelaseAsiya balive ilizwi leNkosi uYesu, amaYuda kwanamaGrike.</p> 
 <p><a name="an_19:11">19:11</a> Waye noThixo esenze ngezandla zikaPawulos imisebenzi yamandla engahlali isihla;</p> 
 <p><a name="an_19:12">19:12</a> ngokokude kusiwe nakwimilwelwe iiqhiya nemibhinqo, ivela emzimbeni wakhe, zisuke kubo izifo, bathi noomoya abakhohlakeleyo baphume kubo.</p> 
 <p><a name="an_19:13">19:13</a> Ke kaloku bathi abathile bakumaYuda abhadulayo,  angabafungisi, bazamela ukulibiza igama leNkosi uYesu phezu kwabanoomoya abakhohlakeleyo, besithi, Sinifungisa uYesu lowo uvakaliswayo nguPawulos.</p> 
 <p><a name="an_19:14">19:14</a> Kwaye kukho ke nyana bathile basixhenxe bakaSkeva, umYuda,  umbingeleli omkhulu, ababekwenza oko.</p> 
 <p><a name="an_19:15">19:15</a> Waphendula ke umoya okhohlakeleyo, wathi. UYesu ndiyamazi,  noPawulos ndiyamazi kakuhle; ke nina ningoobani na?</p> 
 <p><a name="an_19:16">19:16</a> Wesuka umntu obukuye umoya okhohlakeleyo, wabatsibela,  wabagagamela wabeyisa, ngokokude babaleke baphume kuloo ndlu bengxwelerhiwe, beze.</p> 
 <p><a name="an_19:17">19:17</a> Kwathi ke oko kwazeka kuwo onke amaYuda, kwanakumaGrike amiyo e-Efese; angenwa kukoyika onke, lenziwa likhulu igama leNkosi uYesu.</p> 
 <p><a name="an_19:18">19:18</a> Yaye nento eninzi yabakholiweyo isiza, izivuma izixela izenzo zabo.</p> 
 <p><a name="an_19:19">19:19</a> Yathi ke nento eyaneleyo yabasebenza izenzo zobugqi,  yazizisa ndaweni-nye iincwadi zayo, bawayazitshisa phambi kwabo bonke; bawabala amaxabiso azo, bafumana engamawaka amashumi mahlanu esilivere.</p> 
 <p><a name="an_19:20">19:20</a> Lenjenjalo ke ilizwi leNkosi ukwanda ngamandla nokweyisa.</p> 
 <p><a name="an_19:21">19:21</a> Ke kaloku, zakuzaliseka ezi zinto, wamisa emoyeni wakhe uPawulos ukuba athi, elityhutyhile elaseMakedoni nelaseAkaya,  aye eYerusalem, esithi, Emveni kokuba ndithe ndakhona, ndimelwe kukuba ndibone neRoma.</p> 
 <p><a name="an_19:22">19:22</a> Wathuma ke kwelaseMakedoni bababini kwabamlungiselelayo,  uTimoti noErasto; yena ke wakha walibala umzuzu kwelaseAsiya.</p> 
 <p><a name="an_19:23">19:23</a> Ke kaloku kwabakho ngelo xesha inkathazeko engencinane ngayo iNdlela le.</p> 
 <p><a name="an_19:24">19:24</a> Kuba uthile, ogama linguDemetriyo, umkhandi wesilivere,  obesenza iitempile zesilivere zika-Artemis, wayezizuzisa iingcibi inzuzo engencinane.</p> 
 <p><a name="an_19:25">19:25</a> Waziqukela ndawonye, kwanabasebenzi bezinto ezinjalo,  wathi, Madoda, niyazi kakuhle ukuba buphuma kule nzuzo ubutyebi bethu;</p> 
 <p><a name="an_19:26">19:26</a> kananjalo niyabona, niyeva, ukuba akuse-Efese kodwa,  kuphantse ukuba kulo lonke elaseAsiya, athe lo Pawulos waphambukisa isihlwele esaneleyo, ngokusoyisa ngamazwi athi,  asingoothixo abo benziwa ngesandla.</p> 
 <p><a name="an_19:27">19:27</a> Asisiso ke esi sabelo sethu sodwa esisichenge sokudelwa;  kwanetempile yothixokazi omkhulu uArtemis iza kubalelwa ekuthini yinto engento, butshabalale ke nobungangamela bakhe,  ohlonelwa lelaseAsiya liphela nelimiweyo.</p> 
 <p><a name="an_19:28">19:28</a> Bakukuva ke oko, bazala ngumsindo, bankqangaza, besithi,  Mkhulu uArtemis wabase-Efese!</p> 
 <p><a name="an_19:29">19:29</a> Wazala umzi uphela sisidubedube; besuka indulumbane ngamxhelo mnye endaweni yokubonela, bamthi hlasi uGayo noAristarko, abelaseMakedoni, ababehamba noPawulos.</p> 
 <p><a name="an_19:30">19:30</a> Uthe ke uPawulos, enga angangena entlanganisweni yabantu,  abamvumela abafundi.</p> 
 <p><a name="an_19:31">19:31</a> Abathile ke bakubaphathi belaseAsiya, benobuhlobo kuye,  bathumela kuye, bambongoza ukuba angazinikeli endaweni yokubonela.</p> 
 <p><a name="an_19:32">19:32</a> Abanye ke ngoko babenkqangaza enye into, abanye yimbi,  kuba ibandla labe lidubadubekile; baye abaninzi bengazi ukuba babuthelene ngenxa yantoni na.</p> 
 <p><a name="an_19:33">19:33</a> Bamrhola ke esihlweleni uAlesandire, akubon ukuba amaYuda amtyhalela phambili; uwangawangisile ke uAlesandire ngesandla,  wafuna ukuziphendulela eluntwini.</p> 
 <p><a name="an_19:34">19:34</a> Kodwa bakuqonda ukuba ungumYuda, benza inzwinini enye bonke bephela, benkqangaza umzuzu omaxa mabini, besithi, Mkhulu uArtemis wabase-Efese!</p> 
 <p><a name="an_19:35">19:35</a> Esizolisile ke umbhali isihlwele, uthe, Madoda ase-Efese,  kanene nguwuphi na umntu ongaziyo, ukuba umzi wase-Efese ungumgcini-tempile wothixokazi omkhulu uArtemis,  nowomfanekiselo owawa kuZeyus.</p> 
 <p><a name="an_19:36">19:36</a> Zingenakuphikwa nje ke ezo zinto, nimelwe kukuthi nizole,  ningenzi nanye into ngobutyhuthu-tyhuthu,</p> 
 <p><a name="an_19:37">19:37</a> Kuba niwazise apha la madoda, engebaphangi batempile,  nabanyelisi bothixokazi wenu.</p> 
 <p><a name="an_19:38">19:38</a> Ukuba ke ngoko uDemetriyo neengcibi ezinaye banendawo emntwini, zikho iimini zamatyala, akho namabamba;  mabamangalelane.</p> 
 <p><a name="an_19:39">19:39</a> Ke ukuba nifuna into nganto zimbi, yoconjululwa kwesesikweni intlanganiso.</p> 
 <p><a name="an_19:40">19:40</a> Kuba sizizichenge zokumangalelwa ngesaqunge sanamhla,  kungekho nasinye isizathu nje, esingaba nako ngaso ukwenza ilizwi ngale mbuthumbuthu.</p> 
 <p><a name="an_19:41">19:41</a> Akutsho, wayindulula intlanganiso.</p> 
 <p><a name="an_20:1">20:1</a> Ke kaloku, emva kokuphela kwesiphithiphithi eso, uPawulos wababizela kuye abafundi, wababulisa, waphuma waya kwelaseMakedoni.</p> 
 <p><a name="an_20:2">20:2</a> Ewatyhutyhile ke loo macala, ebayalile ngokuthetha okukhulu, weza kwelamaGrike.</p> 
 <p><a name="an_20:3">20:3</a> Wenza apho iinyanga zantathu. Uthe ke, kwakwenziwa iyelenqe ngaye ngamaYuda, xa aza kuya ngomkhombe kwelaseSiriya, wagqiba kwelokuba acande kwelaseMakedoni ngokubuya.</p> 
 <p><a name="an_20:4">20:4</a> Waphelekelelwa ke, kwada kweza kwelaseAsiya, nguSopatro waseBhereya; kumaTesalonika ke yanguAristarko noSekundo; noGayo waseDerbhe, noTimoti; kwabelaseAsiya yanguTikiko noTrofimo;</p> 
 <p><a name="an_20:5">20:5</a> abo basandulela, basilinda eTrowa.</p> 
 <p><a name="an_20:6">20:6</a> Semka ke thina ngomkhombe eFilipi, emva kwemihla yezonka ezingenagwele, seza kubo eTrowa ngeentsuku ezintlanu; salibala khona iintsuku zasixhenxe.</p> 
 <p><a name="an_20:7">20:7</a> Ke kaloku, ngolokuqala usuku lweveki, bakubon ukuba abafundi bahlanganisene ukuba baqhekeze isonka, uPawulos wayexoxa nabo, eza kumka ngengomso; wayolula intetho yakhe kwada kwaphakathi kobusuku.</p> 
 <p><a name="an_20:8">20:8</a> Zaye ke izibane zanele egumbini eliphezulu, apho babehlanganisene khona.</p> 
 <p><a name="an_20:9">20:9</a> Kwakuhleli ke efestileni ndodana ithile ingama linguYutiko,  isindwa bubuthongo obukhulu. Akubon ukuba ke uPawulos kukade exoxa, yoyiswa bubuthongo, yawa phantsi isuka kolwesithathu udidi, yafunqulwa ifile.</p> 
 <p><a name="an_20:10">20:10</a> Ehlile ke uPawulos, waziphosa phezu kwayo; eyiwolile wathi, Musani ukwenza isiphithiphithi; kuba umphefumlo wayo ukuyo.</p> 
 <p><a name="an_20:11">20:11</a> Wenyuka ke, waqhekeza isonka, wadla; kananjalo waxoxa ngokwaneleyo kwada kwasa, wemka njalo.</p> 
 <p><a name="an_20:12">20:12</a> Bamzisa ke umfana lowo ehleli, bathuthuzeleka ngokungenamlinganiselo.</p> 
 <p><a name="an_20:13">20:13</a> Ke kaloku thina sandulela saya emkhombeni, sasinga eAso,  apho besiza kumthabatha khona uPawulos; kuba ebemisele ngokunjalo, yena eza kuhamba ngeenyawo.</p> 
 <p><a name="an_20:14">20:14</a> Sithe ke, akuhlangana nathi eAso, samthabatha seza eMitilene.</p> 
 <p><a name="an_20:15">20:15</a> Sesuka apho ngomkhombe, ngengomso safika malungana neKiyo;  sathi ke ngengomsomnye sagaleleka eSamo, sahlala eTrogiliyo;  ngolandelayo seza eMileto.</p> 
 <p><a name="an_20:16">20:16</a> Kuba uPawulos wagqiba kwelokuba kudlulwe ngomkhombe e-Efese, ukuze angabi nakwenza xesha lide kwelaseAsiya; kuba wayekhawulezele ukuthi, ukuba unako, awenze umhla wepentekoste eYerusalem.</p> 
 <p><a name="an_20:17">20:17</a> Ke kaloku eMileto apho wathumela e-Efese, wawabizela khona amadoda amakhulu alo ibandla.</p> 
 <p><a name="an_20:18">20:18</a> Akufika ke kuye, wathi kuwo: Niyazi kakuhle nina, kususela kwimini yokuqala endathi qatha ngayo kwelaseAsiya, ukuba ndathini na ukuhlala kwam nani lonke ixesha,</p> 
 <p><a name="an_20:19">20:19</a> ndikhonza eNkosini, ndinako konke ukuthobeka kwentliziyo,  neenyembezi ezininzi, nokulingwa okwandihlelayo ngamayelenqe amaYuda:</p> 
 <p><a name="an_20:20">20:20</a> okokuba andinifihlelanga nto, ndanityela onke amalungelo;  ndanifundisa ekuhleni nakwizindlu ngezindlu,</p> 
 <p><a name="an_20:21">20:21</a> ndiqononondisa kuma Yuda nakumaGrike ukuguqukela kuThixo,  nokukholwa kuyo iNkosi yethu, uYesu Kristu.</p> 
 <p><a name="an_20:22">20:22</a> Nangoku, yabonani, ndiya mna eYerusalem, ndibotshiwe nguMoya, ndingazazi izinto eziya kundihlela khona;</p> 
 <p><a name="an_20:23">20:23</a> ndanele ukwazi ukuba uMoya oyiNgcwele uqononondisa kwimizi ngemizi, esithi ndilindwe ngamakhamandela naziimbandezelo.</p> 
 <p><a name="an_20:24">20:24</a> Andikhathalele nanye yezi zinto; kanjalo nobomi bam obu andinqabe nabo, ukuze ndilufeze uhambo lwam ngovuyo,  nolungiselelo endalwamkelayo eNkosini uYesu, lokuqononondisa iindaba ezilungileyo zobabalo lukaThixo.</p> 
 <p><a name="an_20:25">20:25</a> Nangoku, yabonani, ndiyazi mna, ukuba nina nonke ndahambayo phakathi kwenu, ndibuvakalisa ubukumkani bukaThixo,  anisayi kuba sabubona ubuso bam.</p> 
 <p><a name="an_20:26">20:26</a> Kungoko ndingqinayo kuni ngayo le mini yanamhla, ukuba mna ndimsulwa egazini labo bonke; kuba andinifihlelanga nto;</p> 
 <p><a name="an_20:27">20:27</a> ndanityela lonke icebo likaThixo.</p> 
 <p><a name="an_20:28">20:28</a> Zilumkeleni ngoko, nawo wonke umhlambi, athe uMoya oyiNgcwele wanimisa ukuba ngabaveleli bawo, ukuba nilaluse ibandla likaThixo, awazizuzelayo ngelilelakhe igazi.</p> 
 <p><a name="an_20:29">20:29</a> Kuba mna ndiyakwazi oku, ukuba emva kokumka kwam, kuya kungena phakathi kwenu iingcuka ezibawayo, zingawucongi umhlambi.</p> 
 <p><a name="an_20:30">20:30</a> Nakuni ngokwenu kuya kuvela amadoda athetha izinto ezigwenxa, ukuba abarhole abafundi emva kwawo.</p> 
 <p><a name="an_20:31">20:31</a> Kungoko ndithi, Phaphani, nikhumbula ukuba iminyaka emithathu, ubusuku nemini, andiyekanga ukululeka bonke ngabanye, ndineenyembezi.</p> 
 <p><a name="an_20:32">20:32</a> Kungoku, bazalwana, ndiyaniyaleza kuThixo nakwilizwi lobabalo lwakhe, onako ukunakha, aninike ilifa phakathi kwabo bonke abangcwalisiweyo.</p> 
 <p><a name="an_20:33">20:33</a> Andinqwenelanga silivere nagolide nangubo kabani.</p> 
 <p><a name="an_20:34">20:34</a> Nina ke ngokwenu niyazi ukuba ezi zandla zazisebenzela iintswelo zam, nezababenam.</p> 
 <p><a name="an_20:35">20:35</a> Ndanibonisa zonke izinto, ukuba ngokwenjenjalo ukubulaleka nimelwe kukuthi niyisize imilwelwe, nikhumbule namazwi eNkosi uYesu; ngokuba yena wathi, Ukupha kunoyolo ngaphezu kokuphiwa.</p> 
 <p><a name="an_20:36">20:36</a> Akutsho, waguqa ngamadolo, wathandaza nabo bonke.</p> 
 <p><a name="an_20:37">20:37</a> Basitsho ke isililo esikhulu bonke, bawa phezu kwentamo kaPawulos, bamanga kakhulu,</p> 
 <p><a name="an_20:38">20:38</a> bebuhlungu kakhulu, ngokukodwa lilizwi alithethileyo lokuthi, abasayi kubuya babubone ubuso bakhe. Bamphelekelela ke, baya emkhombeni.</p> 
 <p><a name="an_21:1">21:1</a> Ke kaloku kwathi, sakunduluka ngomkhombe, siziqhawule kubo,  see ngqo seza eKos; ngomhla olandelayo ke seza eRodo, sesuka apho seza ePatara.</p> 
 <p><a name="an_21:2">21:2</a> Sathi, sifumene umkhombe uwelela kwelaseFenike, sangena kuwo sanduluka.</p> 
 <p><a name="an_21:3">21:3</a> Sithe sakuthi thu ke eSipro, sayishiya ngasekhohlo, saya ngomkhombe kwelaseSiriya, saphuma eTire; kuba umkhombe ubuya kuyithula apho impahla.</p> 
 <p><a name="an_21:4">21:4</a> Sathi sibafumene abafundi, sahlala khona iintsuku zasixhenxe; bona babesithi kuPawulos ngoMoya, makangenyuki aye eYerusalem.</p> 
 <p><a name="an_21:5">21:5</a> Ke kaloku sithe, xa sizigqibileyo iintsuku ezo, saphuma sahamba; besiphelekelela bonke, ndawonye nabafazi nabantwana,  sada sangaphandle komzi; saguqa ngamadolo elunxwemeni,  sathandaza.</p> 
 <p><a name="an_21:6">21:6</a> Sathi sibulisene nabo, sangena emkhombeni thina, bona ke babuyela emakhaya.</p> 
 <p><a name="an_21:7">21:7</a> Sathi ke thina, sakulufeza uhambo ngomkhombe sivela eTire,  safika eTolimayi, sababulisa abazalwana, sahlala nabo usuku lwalunye.</p> 
 <p><a name="an_21:8">21:8</a> Ke kaloku ngengomso, thina besinoPawulos, semka seza eKesareya; sangena endlwini kaFilipu, umshumayeli weendaba ezilungileyo, obengowabaya basixhenxe, sahlala kuye.</p> 
 <p><a name="an_21:9">21:9</a> Lowo ke wayeneentombi ezine, ziseziintombi, ziprofeta.</p> 
 <p><a name="an_21:10">21:10</a> Sakubon ukuba ke sihleli khona iintsuku ezininzi, kwehla kwelakwaYuda mprofeti uthile, ugama linguAgabho.</p> 
 <p><a name="an_21:11">21:11</a> Wathi akufika kuthi, wathabatha umbhinqo kaPawulos,  wazibopha izandla neenyawo, wathi, Utsho ke uMoya oyiNgcwele ukuthi, Indoda ongowayo lo mbhinqo, aya kwenjenje amaYuda ukuyibopha eYerusalem, ayinikele ezandleni zeentlanga.</p> 
 <p><a name="an_21:12">21:12</a> Ke kaloku, sakukuva oku, sambongoza thina, kwanabakuloo ndawo, ukuba angenyuki aye eYerusalem.</p> 
 <p><a name="an_21:13">21:13</a> Waphendula ke uPawulos, wathi, Nenzani na ukulila niyityumze intliziyo yam? kuba mna ndingalungele kubotshwa kodwa; ndilungele nokufa eYerusalem, ngenxa yegama leNkosi uYesu.</p> 
 <p><a name="an_21:14">21:14</a> Akuba ke engoyiseki, sathi cwaka, sisithi, Makwenzeke ukuthanda kweNkosi.</p> 
 <p><a name="an_21:15">21:15</a> Ke kaloku emva kwezo ntsuku, sabopha impahla, senyuka saya eYerusalem.</p> 
 <p><a name="an_21:16">21:16</a> Kwahamba ke nathi abathile nakubafundi abavela eKesareya,  besisa thina kuMnaso waseSipro, obengumfundi kwakudala, esaba lundwendwe lwakhe.</p> 
 <p><a name="an_21:17">21:17</a> Ke kaloku, sakufika eYerusalem, basamkela ngovuyo abazalwana.</p> 
 <p><a name="an_21:18">21:18</a> Ngengomso ke, uPawulos wangena kunye nathi kuYakobi;  ayekho namadoda amakhulu onke.</p> 
 <p><a name="an_21:19">21:19</a> Ubabulisile, wamana ebacacisela zonke ngazinye izinto awazenzayo uThixo phakathi kweentlanga, ngalo ulungiselelo lwakhe.</p> 
 <p><a name="an_21:20">21:20</a> Bathe ke bona bakukuva oko, bayizukisa iNkosi, batsho nokuthi kuye, Uyabona, mzalwana, oko angako amawakawaka amaYuda akholiweyo; abe ke onke ewuzondelele umthetho.</p> 
 <p><a name="an_21:21">21:21</a> Atyelwe ke ngawe, ukuba uyawafundisa onke amaYuda aphakathi kweentlanga, ukuba ahlukane noMoses, usithi,  makangabalusi abantwana bawo, angahambi ngawo amasiko.</p> 
 <p><a name="an_21:22">21:22</a> Kuthiweni na ke? Kakade kuya kuhlanganisana inkitha; kuba aya kuva ukuba ufikile.</p> 
 <p><a name="an_21:23">21:23</a> Ngoko yenza le nto sikuxelela yona: kukho kuthi apha amadoda amane, anesibambiso azibophe ngaso;</p> 
 <p><a name="an_21:24">21:24</a> wathabathe ke, uzenze nyulu kunye nawo, ube nokudleka ngenxa yawo, ukuze agugule iintloko; bazi bonke ukuba ezo nto bazityelweyo ngawe azilutho, nawe ngokwakho uhambe uwugcinile umthetho.</p> 
 <p><a name="an_21:25">21:25</a> Kodwa ngazo iintlanga ezikholiweyo, sabhala sagqiba kwelokuba zingabambi nto injalo; kuphela ibe kukuzigcina entweni ebingelelwe izithixo, nasegazini, nasentweni ekrwitshiweyo, nasembulweni.</p> 
 <p><a name="an_21:26">21:26</a> Wandula uPawulos wawathabatha ke amadoda lawo, wathi ngengomso, ezenze nyulu kunye nawo, wangena etempileni,  eqondisisa inzaliseko yeentsuku zokwenza nyulu, ude usondezwe umnikelo ngenxa yabo bonke ngabanye.</p> 
 <p><a name="an_21:27">21:27</a> Ke kaloku, xa iintsuku ezisixhenxe ezo beziza kuphela,  athi amaYuda avela kwelaseAsiya, akumbona etempileni,  asidubaduba sonke isihlwele, amsa izandla,</p> 
 <p><a name="an_21:28">21:28</a> enkqangaza esithi, Madoda, maSirayeli, sizani. Nanku lo mntu ufundisa bonke ezindaweni zonke okuchasene nabantu,  nomthetho, nale ndawo; othe ngaphezu koko wawangenisa amaGrike etempileni, wayenza inqambi le ndawo ingcwele.</p> 
 <p><a name="an_21:29">21:29</a> Kuba abebone ngeenxa engaphambili uTrofimo wase-Efese,  ndawonye naye phakathi komzi; abeba uPawulos umngenise etempileni.</p> 
 <p><a name="an_21:30">21:30</a> Washukuma umzi uphela, babalekela ndawonye abantu;  bamthabatha uPawulos, bamrholela ngaphandle kwetempile; zavalwa kwaoko iingcango.</p> 
 <p><a name="an_21:31">21:31</a> Ke kaloku, xa babeza kumbulala, lwafika udaba kumthetheli-waka webutho, lokuba iYerusalem iphela idubadubekile;</p> 
 <p><a name="an_21:32">21:32</a> owathi kwangelo lixa wathabatha amasoldati nabathetheli-khulu, wabaleka, wehla waya kubo. Bakumbona ke umthetheli-waka namasoldati, bayeka ukumbetha uPawulos.</p> 
 <p><a name="an_21:33">21:33</a> Waza wasondela umthetheli-waka, wambamba, wathi makakhonkxwe ngemixokelelwane emibini; wayebuza ukuba angaba ungubani na, nokuthi wenze ntoni na.</p> 
 <p><a name="an_21:34">21:34</a> Abanye ke phakathi kwesihlwele babhomboloza enye into,  abanye enye. Akuba engenako ke ukuyazi inyaniso ngenxa yesiphithiphithi, wathi makasiwe enqabeni yomkhosi.</p> 
 <p><a name="an_21:35">21:35</a> Xeshikweni wafikayo ke kumatye okunyuka, usuke wathwalwa ngamasoldati, ngenxa yamandla esihlwele;</p> 
 <p><a name="an_21:36">21:36</a> kuba yayilandela inkitha yabantu, inkqangaza isithi,  Msuseni.</p> 
 <p><a name="an_21:37">21:37</a> Xa ke wayeza kungeniswa enqabeni yomkhosi, wathi uPawulos kumthetheli-waka, Kuvumelekile na ukuba ndithethe into kuwe?  Wathi ke yena, Uyasazi na isiGrike?</p> 
 <p><a name="an_21:38">21:38</a> Akunguye na kanene laa mYiputa, wathi phambi kwale mihla wenza isaqunge, wakhukulisela entlango laa madoda angamawaka amane azizigebenga?</p> 
 <p><a name="an_21:39">21:39</a> Uthe ke yena uPawulos, Mna ndingumntu ongumYuda waseTarso,  umntu okowabo lingumzi ongadume ngako welaseKiliki; ndiyakucela ke, ndivumele ndikhe ndithethe kubo abantu.</p> 
 <p><a name="an_21:40">21:40</a> Ke kaloku, akubon ukuba umvumele, wema uPawulos ematyeni okunyuka, wawangawangisa ngesandla kubo abantu. Kwakuthiwa cwaka kakhulu, wadanduluka ngentetho yesiHebhere, esithi:</p> 
 <p><a name="an_22:1">22:1</a> Madoda, bazalwana, nani bobawo, kuphulaphuleni ukuziphendulela kwam kuni ngoku.</p> 
 <p><a name="an_22:2">22:2</a> Bakuva ke ukuba udanduluka ngentetho yesiHebhere kubo,  bazola okunye. Waza wathi:</p> 
 <p><a name="an_22:3">22:3</a> Mna ndiyindoda engumYuda; ndizalelwe okunene eTarso yelaseKiliki, kodwa ndondlelwe kulo mzi ezinyaweni zikaGamaliyeli; ndiqeqeshwe ngohlobo olucokisekileyo lomthetho woobawo, ndizondelela uThixo, njengokuba ninjalo nani nonke namhlanje.</p> 
 <p><a name="an_22:4">22:4</a> Ndingowayitshutshisayo yona le Ndlela, ndada ndesa ekufeni,  ndibopha, ndifaka ezintolongweni amadoda kwanabafazi;</p> 
 <p><a name="an_22:5">22:5</a> njengokuba nombingeleli omkhulu endingqinela, nayo yonke intlanganiso yamadoda amakhulu; endamkela kubo iincwadi zokuya kubazalwana, ndahambela eDamasko, ndiya kuzisa nababekhona bebotshiwe eYerusalem, ukuze babethwe.</p> 
 <p><a name="an_22:6">22:6</a> Ke kaloku kwathi, ndihamba, ndisondela eDamasko, malunga emini enkulu, ngesiquphe ndabanekelwa ngeenxa zonke lukhanyiselo olukhulu luphuma ezulwini.</p> 
 <p><a name="an_22:7">22:7</a> Ndawa emhlabeni, ndeva ilizwi lisithi kum, Sawule, Sawule,  unditshutshiselani na?</p> 
 <p><a name="an_22:8">22:8</a> Ndaphendula ke mna ndathi, Ungubani na, Nkosi? Yathi kum,  Mna ndinguYesu waseNazarete, omtshutshisayo wena.</p> 
 <p><a name="an_22:9">22:9</a> Bona ke ababenam balubona okunene ukhanyiselo olo, besuka boyika; kodwa abalivanga ilizwi lalowo wayethetha nam.</p> 
 <p><a name="an_22:10">22:10</a> Ndathi ke, Ndithini na, Nkosi? Yathi ke iNkosi kum, Vuka,  uye eDamasko; woxelelwa khona ngazo zonke izinto ozimiselweyo ukuba uzenze.</p> 
 <p><a name="an_22:11">22:11</a> Ndakuba ke ndingenakondela ngenxa yobuqaqawuli bolo lukhanyiselo, ndarholwa ngesandla ngabo babenam, ndafika eDamasko.</p> 
 <p><a name="an_22:12">22:12</a> Ke kaloku, Hananiya uthile, indoda emhlonelayo uThixo ngokomthetho, engqinelwe kakuhle ngawo onke amaYuda amiyo khona,</p> 
 <p><a name="an_22:13">22:13</a> weza kum, wema kufuphi, wathi kum, Sawule, mzalwana, buya ubone. Ndaza mna kwangelo lixa ndabheka phezulu kuye.</p> 
 <p><a name="an_22:14">22:14</a> Wathi ke yena, UThixo woobawo bethu ukumisile wena ukuba ukwazi ukuthanda kwakhe, umbone lowo uliLungisa, uve ilizwi eliphuma emlonyeni wakhe;</p> 
 <p><a name="an_22:15">22:15</a> ngokuba uya kuba lingqina lakhe kubo bonke abantu, lezinto ozibonileyo nozivileyo.</p> 
 <p><a name="an_22:16">22:16</a> Nakaloku usalibele yini na? Suk ume, ubhaptizwe,  uhlambulule izono zakho, unqula igama leNkosi.</p> 
 <p><a name="an_22:17">22:17</a> Ke kaloku kwathi, ndakuba ndibuyele eYerusalem, ndakubon  ukuba ndiyathandaza etempileni, ndaba sethongweni;</p> 
 <p><a name="an_22:18">22:18</a> ndayibona isithi kum, Ngxama, uphume kamsinya eYerusalem;  ngokokuba bengayi kubamkela ubungqina bakho ngam.</p> 
 <p><a name="an_22:19">22:19</a> Ndathi mna, Nkosi, bayazi kakuhle bona ukuba mna ndandibafaka entolongweni, ndibatyabula kuzo zonke izindlu zesikhungu abo bakholwayo kuwe;</p> 
 <p><a name="an_22:20">22:20</a> naxeshikweni laphalazwayo igazi likaStefano, ingqina lakho, ndaye ndimi kufuphi nam, ndikuthakazela ukusikwa kwakhe,  ndizigcinile iingubo zabo babemsika.</p> 
 <p><a name="an_22:21">22:21</a> Yathi kum, Hamba; ngokuba mna ndiya kukuthuma kude kwiintlanga.</p> 
 <p><a name="an_22:22">22:22</a> Bamphulaphula ke, wada wafika kwelo lizwi, baza baphakamisa izwi labo besithi, Msuseni emhlabeni umntu onje;  kuba akufanelekile ukuba adle ubomi.</p> 
 <p><a name="an_22:23">22:23</a> Ke kaloku, bakubon ukuba bayankqangaza, belahla iingubo zabo, bephosa uthuli esibhakabhakeni,</p> 
 <p><a name="an_22:24">22:24</a> wathi umthetheli-waka, makangeniswe enqabeni yomkhosi;  wathi makancinwe ngekatsi, ukuze azi ukuba kungathuba lini na ukuba benjenje ukunkqangaza ngaye.</p> 
 <p><a name="an_22:25">22:25</a> Ke kaloku, xa bamolulayo ngeentambo, wathi uPawulos kumthetheli-khulu obemi khona, Kuvumelekile na, ukuba nimtyakatye umntu ongumRoma, engagwetywanga nokugwetywa?</p> 
 <p><a name="an_22:26">22:26</a> Evile ke umthetheli-khulu, waya wabika kumthetheli-waka,  esithi, Yilumkele into oza kuyenza; kuba lo mntu ungumRoma.</p> 
 <p><a name="an_22:27">22:27</a> Weza ke umthetheli-waka wathi kuye, Ndixelele, ungumRoma na? Wathi ke yena, Ewe.</p> 
 <p><a name="an_22:28">22:28</a> Waphendula umthetheli-waka wathi, Mna ukungeniswa kwam kulo mzi waseRoma, ndakuzuza ngenani elikhulu. Wathi ke uPawulos. Ke mna ndizelwe ndinako.</p> 
 <p><a name="an_22:29">22:29</a> Basuka kuye kwaoko ngoko abo babeza kumncina; woyika ke nomthetheli-waka akuqonda ukuba ungumRoma, nangenxa yokuba ebembophile.</p> 
 <p><a name="an_22:30">22:30</a> Ke kaloku ngengomso, enga angayazi inyaniso yento amangalelwe ngayo ngamaYuda, wamkhulula ezintanjeni, wathi,  mabeze ababingeleli abakhulu, nayo yonke intlanganiso yabo yamatyala; waza wamhlisa uPawulos, wammisa phakathi kwabo.</p> 
 <p><a name="an_23:1">23:1</a> Waqwalasela ke uPawulos entlanganisweni yamatyala, wathi,  Madoda, bazalwana, mna ndahlala ngokwalowo ungowakwaThixo,  ndinesazela esilungileyo, kwada kwayile mini.</p> 
 <p><a name="an_23:2">23:2</a> Ke kaloku umbingeleli omkhulu, uHananiya, wathi kwabo babemi ngakuye, mabambethe emlonyeni.</p> 
 <p><a name="an_23:3">23:3</a> Waza wathi uPawulos kuye, Uza kukubetha uThixo,  ludongandini luqatyiweyo. Wena uthi uhlalele ukuba uthethe ityala lam ngokomthetho, ubuye waphule umthetho, uthi mandibethwe?</p> 
 <p><a name="an_23:4">23:4</a> Bona ke ababemi khona bathi, Uyamthuka na umbingeleli omkhulu kaThixo?</p> 
 <p><a name="an_23:5">23:5</a> Wathi uPawulos, Bendingazi, bazalwana, ukuba ungumbingeleli omkhulu; kuba kubhaliwe kwathiwa, Uze ungathethi kakubi ngomphathi wabantu bakowenu.</p> 
 <p><a name="an_23:6">23:6</a> Ke kaloku uPawulos, esazi ukuba elinye icala lelabaSadusi,  elinye ke lelabaFarisi, wadanduluka entlanganisweni yamatyala esithi, Madoda, bazalwana, mna ndingumFarisi, ndingowomFarisi;  ndimangalelwe mna ngalo ithemba nangovuko lwabafileyo.</p> 
 <p><a name="an_23:7">23:7</a> Uthe ke akukuthetha oko, kwabakho impambano phakathi kwabaFarisi nabaSadusi, yahlulelana inkitha leyo;</p> 
 <p><a name="an_23:8">23:8</a> kuba okunene abaSadusi babesithi, akukho luvuko,  nasithunywa sazulu, namoya; kodwa abaFarisi bazivuma zombini ezo ndawo.</p> 
 <p><a name="an_23:9">23:9</a> Kwabakho ke unkqangazo olukhulu; besuka ababhali becala labaFarisi balwa kakhulu, besithi, Asifumani nanye into embi kulo mntu; ke ukuba kuthethe umoya kuye, nokuba sisithunywa sezulu, masingalwi noThixo thina.</p> 
 <p><a name="an_23:10">23:10</a> Kuthe ke, yakuba nkulu impambano, wathi umthetheli-waka,  esoyikela ukuba uPawulos angaqwengwa ngabo, wathi mawuhle umkhosi, umxwile phakathi kwabo, umzise enqabeni yawo.</p> 
 <p><a name="an_23:11">23:11</a> Ke kaloku ngobo busuku iNkosi yema ngakuye, yathi,  Yomelela, Pawulos; kuba njengokuba waqononondisa izinto ngam eYerusalem, kwangokunjalo umelwe kukuthi ungqine naseRoma.</p> 
 <p><a name="an_23:12">23:12</a> Ke kaloku kwakusa, abathile kumaYuda bathuthelana bazibopha ngesiqalekiso, besithi abayi kudla, abayi kusela nokusela, bade bambulale uPawulos.</p> 
 <p><a name="an_23:13">23:13</a> Baye ke bengaphezu kwamashumi omane ababefungele ukuyenza loo nto;</p> 
 <p><a name="an_23:14">23:14</a> abathi bona beza kubabingeleli abakhulu nakumadoda amakhulu, bathi, Sizibophile ngesiqalekiso esikhulu, ukuba singafaki nto emlonyeni, side simbulale uPawulos;</p> 
 <p><a name="an_23:15">23:15</a> ke ngoku nina bhekisani kumthetheli-waka kunye nentlanganiso yamatyala, ukuba amhlise, eze naye kuni ngomso,  ngokungathi niza kuziqiqa ngokukhona kucokisekileyo iindawo ezithethwa ngaye; sibe ke thina, engekasondeli, sesilungiselele ukumbulala.</p> 
 <p><a name="an_23:16">23:16</a> Ke kaloku, akukuva unyana wodade boPawulos ukumlalela kwabo, wafika wangena enqabeni yomkhosi, wambikela uPawulos.</p> 
 <p><a name="an_23:17">23:17</a> UPawulos ubizele ke kuye omnye wakubathetheli-khulu,  wathi, Yisa le ndodana kumthetheli-waka; kuba inento eza kuyibika kuye.</p> 
 <p><a name="an_23:18">23:18</a> Uyithabathile ke yena, wayizisa kumthetheli-waka, wathi,  UPawulos, umbanjwa undibizele kuye, wacela ukuba ndizise le ndodana kuwe; inento eza kuyithetha kuwe.</p> 
 <p><a name="an_23:19">23:19</a> Wayibamba ke ngesandla umthetheli-waka, waya nayo ngasese,  wayibuza wathi, Unantoni na oza kuyibika kum?</p> 
 <p><a name="an_23:20">23:20</a> Yathi ke, AmaYuda avumelene ukukucela ukuba umhlise uPawulos, umse ngomso entlanganisweni yamatyala, ngokungathi aza kubuza ngokukhona kucokisekileyo into ngaye.</p> 
 <p><a name="an_23:21">23:21</a> Ke wena uze ungoyisakali ngawo; kuba kuwo apho ulalelwe ngamadoda angaphezu kwamashumi amane, azibophileyo ngeziqalekiso, ukuba angadli angaseli ade ambulale; nangoku aselelungile, elinde idinga elivela kuwe.</p> 
 <p><a name="an_23:22">23:22</a> Umthetheli-waka wayindulula ke indodana leyo, akuba eyithethele ngelithi, mayingaxeleli bani, ukuba izibonakalalisile kuye ezo ndawo.</p> 
 <p><a name="an_23:23">23:23</a> Ebizele kuye abathetheli-khulu abathile ababini, wathi,  Lungisani amasoldati abe makhulu mabini, ukuba aye eKesareya,  nabamahashe babe mashumi asixhenxe, nababinzi babe makhulu mabini, ngelesithathu ilixa lobusuku;</p> 
 <p><a name="an_23:24">23:24</a> nilungise namaqegu, ukuze bamkhwelise uPawulos, bamse kuFelikis irhuluneli, asinde.</p> 
 <p><a name="an_23:25">23:25</a> Wabhala incwadi ethi:</p> 
 <p><a name="an_23:26">23:26</a> UKlawudiyo Lisiya uyabulisa kuFelikis, irhuluneli edume kunene.</p> 
 <p><a name="an_23:27">23:27</a> Le ndoda yayibanjwe ngamaYuda, iza kubulawa ngawo; koko ndathi gaxa kuwo ndinomkhosi, ndayihlangula, ndakuqonda ukuba ingumRoma.</p> 
 <p><a name="an_23:28">23:28</a> Ndakuba ke ndingalazi ityala abeyimangalela ngalo,  ndayihlisa, ndayisa entlanganisweni yawo yamatyala;</p> 
 <p><a name="an_23:29">23:29</a> ndayifumana imangalelwe ngeembuzwano zomthetho wawo, kodwa ingenalo nalinye ityala elilingene ukufa, nokufakwa iintambo.</p> 
 <p><a name="an_23:30">23:30</a> Ke kaloku, kwakubon ukuba ndilihletyelwe iyelenqe ebeliza kwenziwa ngayo le ndoda ngamaYuda, ndithumele kuwe kwangelo lixa, ndathi nakubamangaleli bayo, mabazithethe kuwe iindawo abanazo ngakuyo. Hlala kakuhle.</p> 
 <p><a name="an_23:31">23:31</a> Amasoldati ke amthabatha uPawulos, njengoko amiselwe ngako, amsa kwa-Antipatri ebusuku.</p> 
 <p><a name="an_23:32">23:32</a> Kuthe ke ngengomso abashiya abamahashe, ukuba bahambe naye, wona abuyela enqabeni yomkhosi;</p> 
 <p><a name="an_23:33">23:33</a> bathi bona, bakufika eKesareya, bayinikela incwadi kwirhuluneli, bammisa noPawulos phambi kwayo.</p> 
 <p><a name="an_23:34">23:34</a> Iyilesile ke irhuluneli, yabuza nokuba ungowabuphi na uburhulumente; ithe yakuqonda ukuba ungowelaseKiliki,</p> 
 <p><a name="an_23:35">23:35</a> yathi, Ndokuva kakuhle, xa bathe bafika nabamangaleli bakho; yatsho yathi, makagcinwe endlwini yerhuluneli ebiyekaHerode.</p> 
 <p><a name="an_24:1">24:1</a> Ke kaloku, emva kweentsuku ezintlanu, wehla umbingeleli omkhulu, uHananiya, enamadoda amakhulu, neciko elithile elinguTertulo, bona bengabamangaleli bakaPawulos kwirhuluneli.</p> 
 <p><a name="an_24:2">24:2</a> Uthe ke akubizwa, waqala uTertulo ukummangalela, esithi:</p> 
 <p><a name="an_24:3">24:3</a> Sisiva uxolo olukhulu ngawe nje, zikho nje nezenzo eziluncedo ezenzelwe olu hlanga ngokwazalela kwakho, sikwamkela oko sibulela ngako konke, amaxesha onke, nasezindaweni zonke,  Felikis odume kunene.</p> 
 <p><a name="an_24:4">24:4</a> Ke ukuze ndingabi sakubambezela ngakumbi, ndiyakubongoza ukuba ukhe usive kancinane ngokuthantamisa kwakho.</p> 
 <p><a name="an_24:5">24:5</a> Kuba siyifumene le ndoda isisifo, umphambanisi kuwo onke amaYuda akwelimiweyo, ingumkhokeli walo ihlelo lamaNazarete;</p> 
 <p><a name="an_24:6">24:6</a> eyathi yalinga ukuyihlambela netempile: esathi sayibamba,  safuna ukuyigweba ngowethu umthetho;</p> 
 <p><a name="an_24:7">24:7</a> usuke uLisiya, umthetheli-waka, wafika, wayihlutha ngamandla amakhulu ezandleni zethu;</p> 
 <p><a name="an_24:8">24:8</a> wathi, mabeze kuwe abamangaleli bayo, ongathi wena ngokwakho, wakuzincina zonke iindawo, ube nako ukuziqonda kuye ezo siyimangalela ngazo thina.</p> 
 <p><a name="an_24:9">24:9</a> NamaYuda ke avumelana naye, athi kunjalo kanye.</p> 
 <p><a name="an_24:10">24:10</a> Ke kaloku waphendula uPawulos, yakunqwala kuye irhuluneli ukuba athethe, wathi: Ndisazi kakuhle nje, ukuba sekuyiminyaka emininzi ungumgwebi kolu hlanga, kokukhona ndiziphendulela ngomxhelo owonwabileyo ngazo iindawo ezingam.</p> 
 <p><a name="an_24:11">24:11</a> Kuba unganokuqonda, ukuba akuntsuku zingaphezu kweshumi elinambini, ndenyukayo ndaya kunqula eYerusalem;</p> 
 <p><a name="an_24:12">24:12</a> nasetempileni abandifumananga ndixoxa namntu, ndisenza nasiphendu, nasezindlwini zesikhungu, naphi phakathi komzi.</p> 
 <p><a name="an_24:13">24:13</a> Kananjalo abanako ukuzimisa izinto abandimangalela ngazo ngoku.</p> 
 <p><a name="an_24:14">24:14</a> Ke ndiyakuvuma oku kuwe, ukuba ngeNdlela abathi bona sisiphambusa, ndenjenjalo ukumkhonza uThixo wakowethu,  ndikholwa zizinto zonke ezibhaliweyo emthethweni nasebaprofetini;</p> 
 <p><a name="an_24:15">24:15</a> ndinethemba kuThixo, into ke abayilindileyo nabo ngokwabo,  ukuba kuza kubakho uvuko lwabafileyo, lwamalungisa kwanolwabangemalungisa.</p> 
 <p><a name="an_24:16">24:16</a> Ke kaloku, kule nto nam ngokwam ndiyazama, ukuba ngamaxesha onke ndingabi nasazela sikhubekisa nganto ngakuThixo nangakubantu.</p> 
 <p><a name="an_24:17">24:17</a> Emva kweminyaka emininzi, ndafika ndizisa amalizo neminikelo kuhlanga lwakowethu.</p> 
 <p><a name="an_24:18">24:18</a> Kwezo nto andifumana etempileni ndenziwe nyulu, ndingenzi siphendu, ndingenzi nasiphithiphithi, amaYuda athile elaseAsiya;</p> 
 <p><a name="an_24:19">24:19</a> abemelwe kukubakho apha phambi kwakho, andimangalele,  ukuba angaba anendawo ngakum;</p> 
 <p><a name="an_24:20">24:20</a> okanye mabathi bona aba, ukuba kukho nto yokungalungisi bayifumeneyo kum, bayixele, ndakubon ukuba ndimi apha entlanganisweni yamatyala;</p> 
 <p><a name="an_24:21">24:21</a> ingelilo elo lizwi linye, ndadandulukayo ngalo ndimi phakathi kwabo, lokuthi, Kungalo uvuko lwabafileyo endimangalelwayo mna nini namhla.</p> 
 <p><a name="an_24:22">24:22</a> Ke kaloku, akuziva ezi zinto uFelikis, uthe, ezazi ngokhona kucokisekileyo iindawo zale Ndlela, wabalibazisa,  wathi, Xa athe wehla uLisiya umthetheli-waka, ndoziqiqa kakuhle iindawo zenu.</p> 
 <p><a name="an_24:23">24:23</a> Kanjalo wammisela umthetheli-khulu, ukuba agcinwe uPawulos, abe nokuyekelelwa, kungalelwa nabani wakowabo ukumnceda, nokuba eze kuye.</p> 
 <p><a name="an_24:24">24:24</a> Ke kaloku, emva kwemihla ethile, wafika uFelikis enoDrusila umkakhe, umYudakazi, wathumela wambiza uPawulos,  wamva ethetha ngako ukukholwa kuKristu.</p> 
 <p><a name="an_24:25">24:25</a> Akubon ukuba ke uthetha ngobulungisa, nokuzeyisa,  nangogwebo oluza kubakho, wangenwa kukoyika uFelikis,  waphendula wathi, Hamba okwakalokunje: ke ndakuzuza ithuba,  ndokubiza uze.</p> 
 <p><a name="an_24:26">24:26</a> Kunye ke noko, wayethembe ukuba wonikwa imali nguPawulos,  ukuze amkhulule; ngako oko kwaba kukhona ambiza futhi, ukuba eze axoxe naye.</p> 
 <p><a name="an_24:27">24:27</a> Ke kaloku, kwakubon ukuba kudlule iminyaka emibini,  uFelikis wakhululana noPorkiyo Festo; kanjalo wathi uFelikis,  efuna ukuzithandisa kumaYuda, wamshiya uPawulos ekhonkxiwe.</p> 
 <p><a name="an_25:1">25:1</a> Uthe ngoko uFesto, akuba engene eburhulumenteni, wathi emva kwemihla emithathu, wenyuka waya eYerusalem, esuka eKesareya.</p> 
 <p><a name="an_25:2">25:2</a> Ke kaloku, umbingeleli omkhulu nabaziintloko kumaYuda bammangalela uPawulos kuye, bambongoza,</p> 
 <p><a name="an_25:3">25:3</a> becela ukuba abababale ngokumbiza eze eYerusalem; bemlalele ukuze bambulale endleleni.</p> 
 <p><a name="an_25:4">25:4</a> Waphendula ke ngoko uFesto, wathi, ugcinwe eKesareya uPawulos; naye ke ngokwakhe uza kuya kamsinya.</p> 
 <p><a name="an_25:5">25:5</a> Wathi, Mabathi ngoko abanako phakathi kwenu, behle kunye nam, bayimangalele, ukuba kukho into kule ndoda.</p> 
 <p><a name="an_25:6">25:6</a> Akuba ke elibele kubo imihla engaphezu kweshumi, wehla waya eKesareya; ngengomso, akuba ehleli esihlalweni sokugweba, wathi makaziswe uPawulos.</p> 
 <p><a name="an_25:7">25:7</a> Uthe ke akufika, amaYuda abehle evela eYerusalem,  amngqonga, emtyhola ngamatyala amaninzi anzima uPawulos,  awayengenako ukuwamisa;</p> 
 <p><a name="an_25:8">25:8</a> esithi yena ukuziphendulela, Nasemthethweni wamaYuda,  nasetempileni, nakuKesare, andonanga nto.</p> 
 <p><a name="an_25:9">25:9</a> Ke uFesto, efuna ukuzithandisa kumaYuda, umphendule uPawulos wathi, Uyathanda na ukunyuka uye eYerusalem, lithethwe khona ityala lezi zinto phambi kwam?</p> 
 <p><a name="an_25:10">25:10</a> Uthe ke uPawulos, Ndimi esihlalweni sokugweba sikaKesare,  apho limele ukuthethwa khona ityala lam. AmaYuda andiwonanga nganto, njengokuba nawe usazi kakuhle.</p> 
 <p><a name="an_25:11">25:11</a> Kuba okunene ukuba ndonile, ndenza into elingene ukufa,  andali kufa; kodwa ukuba akukho nanye yezo zinto bandimangalela ngazo aba, akukho namnye unako ukundinikela kubo. Ndibhenele kuKesare.</p> 
 <p><a name="an_25:12">25:12</a> Waza uFesto, akuba ethethe nephakathi, waphendula wathi,  Ubhenele kuKesare; uya kuya kuKesare.</p> 
 <p><a name="an_25:13">25:13</a> Ke kaloku, kwakubon ukuba kudlule imihla ethile, uAgripa,  ukumkani, noBhernike bafika eKesareya, besiza kubulisa uFesto.</p> 
 <p><a name="an_25:14">25:14</a> Bakulibala khona ke imihla emininzi, uFesto wazandlala phambi kokumkani lowo izinto ezingaye uPawulos, esithi, Kukho ndoda ithile ishiyiweyo nguFelikis,</p> 
 <p><a name="an_25:15">25:15</a> ikhonkxiwe, abathe ababingeleli abakhulu namadoda amakhulu amaYuda, oko ndibe ndiseYerusalem, bayimangalela, becela ukuba igwetywe.</p> 
 <p><a name="an_25:16">25:16</a> Endathi ukubaphendula, Asilosiko lamaRoma ukubabala ngomntu abulawe, phambi kokuba lowo umangalelweyo akhangelane nabamangaleli bakhe, azuze nethuba lokuziphendulela ngalo ityala lakhe.</p> 
 <p><a name="an_25:17">25:17</a> Bakuba ngoko bebuthelene apha, andilibazisanga; ngomhla olandelayo ndahlala esihlalweni sokugweba, ndathi mayiziswe indoda leyo.</p> 
 <p><a name="an_25:18">25:18</a> Abamangaleli bayo, bakuvela, abamisanga nalinye ityala lezo zinto bendizindlela kuzo mna;</p> 
 <p><a name="an_25:19">25:19</a> ke baye beneembuzwano ezithile nayo ngokuhlonela kwabo izithixo, nangaYesu uthile ufileyo, abesithi yena uPawulos uhleli.</p> 
 <p><a name="an_25:20">25:20</a> Ndakuthingaza ke mna ngawo umbuzo wale ndawo, ndathi, Unga ungaya eYerusalem na, lithethwe khona ityala lezi zinto?</p> 
 <p><a name="an_25:21">25:21</a> Akubon ukuba ke uPawulos ubhenele ukuba agcinelwe isigwebo soMhlekazi, ndathi makagcinwe, ndide ndimthumele kuKesare.</p> 
 <p><a name="an_25:22">25:22</a> Wathi ke uAgripa kuFesto, Bendinga nam ndingakhe ndimve umntu lowo. Wathi ke yena, Uya kumva ngomso.</p> 
 <p><a name="an_25:23">25:23</a> Uthe ke akufika ngengomso uAgripa enoBhernike, benendili enkulu, bengene nasendaweni yokuphulaphulela amatyala,  benabathetheli-waka namadoda amakhulu omzi, waziswa uPawulos ngezwi likaFesto.</p> 
 <p><a name="an_25:24">25:24</a> Wathi uFesto, Agripa kumkani, nani nonke madoda akhoyo nathi, niyambona lo mntu, ethe yonke inkitha yamaYuda yasingisa kum ngaye, naseYerusalem nalapha, ibhomboloza kakhulu isithi,  akasafanele kudla ubomi;</p> 
 <p><a name="an_25:25">25:25</a> mna ke ndithe ndakuqonda ukuba akenzanga nto ilingene ukufa, akubon ukuba naye ngokwakhe ubhenele kuMhlekazi,  ndagqiba kwelokuba ndimthumele kuye,</p> 
 <p><a name="an_25:26">25:26</a> endingenanto iyinyaniso ndingayibhalayo ngaye enkosini yam. Ngako oko ndimzise phambi kwenu, ngokukodwa phambi kwakho,  kumkani Agripa, ukuze, kwakubon ukuba kunciniwe, ndibe nento endingayibhalayo;</p> 
 <p><a name="an_25:27">25:27</a> kuba kum kubonakala ibubudenge, ukuba kuthunyelwe ikhonkxwa, lingaqondakaliswa netyala elinalo.</p> 
 <p><a name="an_26:1">26:1</a> Wathi ke uAgripa kuPawulos, Uvunyelwe ukuba uziphendulele.  Wandula uPawulos waziphendulela, esolule isandla, wathi:</p> 
 <p><a name="an_26:2">26:2</a> Ndiva kamnandi, kumkani Agripa, ndiza kuziphendulela nje phambi kwakho namhla, ngazo zonke izinto endimangalelwa ngazo ngamaYuda;</p> 
 <p><a name="an_26:3">26:3</a> ngokukodwa ekubeni usazana nawo onke amasiko neembuzwano zamaYuda. Kungoko ndiyakuthandaza ukuba undive, undinyamezele.</p> 
 <p><a name="an_26:4">26:4</a> Ukuhlala kwam ke kwasebuncinaneni bam, okwabakho kwasekuqalekeni phakathi kohlanga lwakowethu eYerusalem,  ayakwazi onke amaYuda;</p> 
 <p><a name="an_26:5">26:5</a> endazi ngenxa engaphambili (ukuba athe athanda ukungqina),  okokuba, ngelona licokisekileyo ihlelo lonqulo lwakowethu,  ndahlala ndingumFarisi.</p> 
 <p><a name="an_26:6">26:6</a> Nangoku ndimi ndimangalelwa ngenxa yethemba ledinga elabekwa nguThixo kobawo;</p> 
 <p><a name="an_26:7">26:7</a> ezithembe ukufika kulo izizwe zakowethu ezilishumi elinazibini, zimkhonza nje uThixo ngenyameko ubusuku nemini;  ekungenxa yelo themba endimangalelwayo ngamaYuda, kumkani Agripa.</p> 
 <p><a name="an_26:8">26:8</a> Yini na ukuba nithi, yinto eningenakukholwa yiyo, ukuba uThixo uyabavusa abafileyo?</p> 
 <p><a name="an_26:9">26:9</a> Mna okunene ke bendiba ngelam, ndimelwe kukwenza izinto ezininzi ezichasene negama likaYesu waseNazarete.</p> 
 <p><a name="an_26:10">26:10</a> Endakwenzayo ke oko eYerusalem; nento eninzi yabangcwele ndayitshixela ezintolongweni, ndakuba ndamkele igunya kubabingeleli abakhulu; ndaza, bakuba besikwa, ndavuma.</p> 
 <p><a name="an_26:11">26:11</a> Nakuzo zonke izindlu zesikhungu ndibe ndibohlwaya futhi,  ndibanyanzela ukuba banyelise; ndathi, ndibagezela ngokuncamisileyo, ndabatshutshisa, ndada ndesa kwimizi engaphandle.</p> 
 <p><a name="an_26:12">26:12</a> Kunjalonje ke, kwathi, xa ndiyayo eDamasko, ndinegunya nemvume kubabingeleli abakhulu,</p> 
 <p><a name="an_26:13">26:13</a> emini enkulu endleleni, kumkani, ndabona ukukhanya kuvela ezulwini, okungaphezu kokuqaqamba kwelanga, kundibanekela ngeenxa zonke, nabo babehamba nam.</p> 
 <p><a name="an_26:14">26:14</a> Sithe ke sakubon ukuba siwile sonke emhlabeni, ndeva izwi lithetha nam ngentetho yesiHebhere, lisithi, Sawule, Sawule,  unditshutshiselani na? wenzakala, ukhaba iimviko nje.</p> 
 <p><a name="an_26:15">26:15</a> Ndathi ke mna, Ungubani na, Nkosi? Yathi ke yona, Mna ndinguYesu omtshutshisayo.</p> 
 <p><a name="an_26:16">26:16</a> Vuka, ume ngeenyawo; kuba ndibonakele kuwe ngenxa yoku,  ukuba ndikumise ube ngumkhonzi nengqina lezi zinto uzibonileyo,  nendiya kubonakala kuwe ngazo;</p> 
 <p><a name="an_26:17">26:17</a> ndikunyothula ebantwini nasezintlangeni, endikuthuma kuzo ngokunje;</p> 
 <p><a name="an_26:18">26:18</a> ukuba uvule amehlo abo, ukuze babuye ebumnyameni, beze ebumhlotsheni; babuye egunyeni likaSathana, beze kuThixo; ukuze bamkele uxolelo lwezono, nelifa phakathi kwabangcwalisiweyo,  ngokukholwa kum.</p> 
 <p><a name="an_26:19">26:19</a> Ekuthe koko, kumkani Agripa, andaba nguye ongawululameliyo umbono wasemazulwini;</p> 
 <p><a name="an_26:20">26:20</a> ndesuka ndababikela abaseDamasko kuqala, nabaseYerusalem,  nakulo lonke ilizwe lakwaYuda, nakuzo iintlanga, ukuba baguquke babuyele kuThixo, benze imisebenzi efanele inguquko.</p> 
 <p><a name="an_26:21">26:21</a> Ngenxa yezi zinto amaYuda andibamba etempileni, azamela ukundibulala.</p> 
 <p><a name="an_26:22">26:22</a> Ngoko ndizuze uncedo kuThixo nje, ndimisile kude kube yile mini, ndingqina komncinane nakomkhulu, ndingathethi nanye into ngaphandle kwezo, bathi abaprofeti noMoses ziza kubakho;</p> 
 <p><a name="an_26:23">26:23</a> zokuba uKristu ubeza kuva iintlungu, nokuba ubeza kuthi,  engowokuqala eluvukweni lwabafileyo, azise ukukhanya ebantwini nasezintlangeni.</p> 
 <p><a name="an_26:24">26:24</a> Ke kaloku, akubon ukuba uyaziphendulela ngokunjalo,  uFesto wathi ngezwi elikhulu, Uyageza, Pawulos; imfundo eninzi iyakugezisa.</p> 
 <p><a name="an_26:25">26:25</a> Wathi ke yena, Andigezi, Festo odume kunene; ndiphimisela amazwi enyaniso nawengqondo ephilileyo.</p> 
 <p><a name="an_26:26">26:26</a> Kuba ezo ndawo uyazazi kakuhle ukumkani, endithetha kuye ngokungafihlisiyo; kuba ndikholosekile kukuba akukho nanye yezi zinto ifihlakeleyo kuye; kuba le nto ibingenzelwanga egumbini.</p> 
 <p><a name="an_26:27">26:27</a> Uyakholwa na, kumkani Agripa, ngabaprofeti? Ndiyazi ukuba uyakholwa.</p> 
 <p><a name="an_26:28">26:28</a> Wathi ke uAgripa kuPawulos, Ngokuncinane undeyisela ukuba ndibe ngumKristu.</p> 
 <p><a name="an_26:29">26:29</a> Wathi ke uPawulos, Ndithandaza kuThixo, ukuba ingabi nguwe wedwa, ibe ngabo bonke abandivayo namhlanje, abaya kuthi,  nangokuncinane nangokukhulu, babe njengam nje, ngaphandle kwezi ntambo.</p> 
 <p><a name="an_26:30">26:30</a> Akuba etshilo, besuka ukumkani, nerhuluneli, noBhernike,  kwanababehleli nabo;</p> 
 <p><a name="an_26:31">26:31</a> beshenxile, bathetha bodwa bathi, Lo mntu akenze nanye into elingene ukufa neentambo.</p> 
 <p><a name="an_26:32">26:32</a> Wathi ke uAgripa kuFesto, Lo mntu ange enokukhululwa,  ukuba ubengabhenele kuKesare.</p> 
 <p><a name="an_27:1">27:1</a> Ke kaloku, kwakugqitywa kwelokuba sisuke ngomkhombe siye kwelaseItali, bamnikela uPawulos kwanabanye ababanjwa abathile kumthetheli-khulu, ogama linguYuliyo, webutho loMhlekazi.</p> 
 <p><a name="an_27:2">27:2</a> Singenile ke emkhombeni waseAdramita, sisiza kudlula ngakwimimandla yelaseAsiya, sanduluka, kwakubon ukuba uAristarko, umMakedoni waseTesalonika, unathi.</p> 
 <p><a name="an_27:3">27:3</a> Sathi ngengomso safika eTsidon; waza uYuliyo wamphatha uPawulos ngobubele, wamvumela ukuba aye ezihlotyeni zakhe,  ongiwe.</p> 
 <p><a name="an_27:4">27:4</a> Sanduluka nalapho, sahamba ngomkhombe, sabetha ezantsi kweSipro, ngenxa yokuba imimoya ibivela ngaphambili.</p> 
 <p><a name="an_27:5">27:5</a> Sakulucanda nolwandle olungakwelaseKiliki nelasePamfili,  safika eMira yelaseLiki.</p> 
 <p><a name="an_27:6">27:6</a> Apho ke umthetheli-khulu wafumana umkhombe wakwa-Alesandire, usiya kwelaseItali, wasikhwelisa kuwo.</p> 
 <p><a name="an_27:7">27:7</a> Ke kaloku iintsuku zanela sihamba kancinane, kwaba ngenkankulu ukuba sifike ngaseKinido. Uthe wakuba umoya ungasivumeli ukuba sisondele, sabetha ezantsi kweKrete ngaseSalimone.</p> 
 <p><a name="an_27:8">27:8</a> Saza sadlula kuyo ngenkankulu, safika ndaweni ithile kuthiwa ngamaChweba aMahle, obukufuphi kuyo umzi waseLaseya.</p> 
 <p><a name="an_27:9">27:9</a> Lithe ke lakudlula ixesha elaneleyo, nokuhamba ngomkhombe kunengozi, ngenxa yokuba nozilo beluse ludlule, uPawulos wamana ebaluleka,</p> 
 <p><a name="an_27:10">27:10</a> esithi kubo, Madoda, ndiyabona ukuba uhambo olu luza kuba nenkxwaleko nokonakala okukhulu, kungekwamthwalo namkhombe wodwa, kukokobomi bethu nabo.</p> 
 <p><a name="an_27:11">27:11</a> Kodwa umthetheli-khulu wayethambele okomqhubi nokomninimkhombe ukuthetha, kunokukaPawulos.</p> 
 <p><a name="an_27:12">27:12</a> Ke kaloku, ichweba lingakulungele nje ukuba kudluliswe busika kulo, abona baninzi kubo baceba ukuba kundulukwe khona,  ukuba mhlawumbi banganokufikelela badlulise ubusika eFinikis,  elichweba laseKrete; elibheke kwintshonalanga engasezantsi,  nakwintshonalanga engasentla.</p> 
 <p><a name="an_27:13">27:13</a> Kuthe ke, wakubetha impepho umoya wasezantsi, beba bakuzuzile ababekungxamele, banduluka, badlula kufuphi neKrete.</p> 
 <p><a name="an_27:14">27:14</a> Kodwa kungekabi mzuzu, kwagaleleka khona umoya osisaqhwithi, ekuthiwa yiYuroklidon.</p> 
 <p><a name="an_27:15">27:15</a> Kuthe ke kwakubon ukuba uthiwe hlasi umkhombe, awaba nako ukumelana nomoya, sasesiwuyeka; saqhutywa.</p> 
 <p><a name="an_27:16">27:16</a> Sathi sakubaleka ke, sibetha ngaphantsi kwesiqithana esithile, ekuthiwa yiKlawuda, kwaba ngenkankulu ukuba sibe nako ukuwubamba umkhonjana;</p> 
 <p><a name="an_27:17">27:17</a> abathe bakuwufunqula, basebenza ngezinto zokunceda,  bewubhinqisa umkhombe; kananjalo bathi, besoyika ukuba bangeyela esihlabeni, bazifinyeza iiseyile, baqhutywa benjalo.</p> 
 <p><a name="an_27:18">27:18</a> Sithe ke, sakubon ukuba ke sibandezelwe kakubi liliqhwa,  ngomhla olandelayo bawuphungula umthwalo;</p> 
 <p><a name="an_27:19">27:19</a> nangowesithathu sayilahla ngezandla zethu impahla yomkhombe.</p> 
 <p><a name="an_27:20">27:20</a> Kuthe ke, kwakubon ukuba akubonakali langa nankwenkwezi iintsuku ezininzi, kucinezele neliqhwa elingelincinane, laphela kwathi tu lonke ithemba lokuba singasindiswa.</p> 
 <p><a name="an_27:21">27:21</a> Emva kokuzila ukudla ixesha elide, wesuka wema uPawulos phakathi kwabo, wathi, Hina madoda, ninge naniphulaphule kum,  ananduluka eKrete, nizuzane nale nkxwaleko noku konakala.</p> 
 <p><a name="an_27:22">27:22</a> Nangoku ndiyaniluleka ukuba nibe nomxhelo owonwabileyo;  kuba kuni aba, akukho uya kulahlekelwa bubomi bakhe, yoba ngumkhombe wodwa.</p> 
 <p><a name="an_27:23">27:23</a> Kuba ngobu busuku bekumi ngakumisithunywa sikaThixo,  endingowakhe, endimkhonzayo,</p> 
 <p><a name="an_27:24">27:24</a> sisithi, Musa ukoyika, Pawulos, umelwe kukuma phambi koKesare; uyabona, uThixo ukubabale ngabo bonke abasemkhombeni nawe.</p> 
 <p><a name="an_27:25">27:25</a> Kungoko ndithi, Yibani nomxhelo owonwabileyo, madoda; kuba ndiyakholwa nguThixo, ukuba kuya kuba njalo ngolo hlobo athethe ngalo kum.</p> 
 <p><a name="an_27:26">27:26</a> Kodwa simelwe kukuphoseka siqithini sithile.</p> 
 <p><a name="an_27:27">27:27</a> Ke kaloku, kwakufika ubusuku beshumi elinesine, sakubon  ukuba siqhutywaqhutywa ngumoya eAdriya, mayela phakathi kobusuku, oomatrose bazindla ukuba kukho mhlaba uthile basondelayo kuwo.</p> 
 <p><a name="an_27:28">27:28</a> Baza bakuba beyiphosile ilothe, bafumana ukuba ziifatom ezimashumi mabini; bethe tyi ke kancinane, baphinda bayiphosa ilothe, bafumana ukuba ziifatom ezilishumi elinantlanu.</p> 
 <p><a name="an_27:29">27:29</a> Baza, besoyika ukuthi bangaphoseka ezindaweni ezibungqagala, baphosa iiankile zane esinqeni somkhombe, banga kungasa.</p> 
 <p><a name="an_27:30">27:30</a> Ke kaloku, bakubon ukuba oomatrose bangxamele ukubaleka baphume emkhombeni, bewuhlisele elwandle umkhonjana, bengathi baza kuyekelela iankile ngaphambili,</p> 
 <p><a name="an_27:31">27:31</a> wathi uPawulos kumthetheli-khulu nakumasoldati, Ukuba aba abathanga bahlale emkhombeni, aninakusindiswa nina.</p> 
 <p><a name="an_27:32">27:32</a> Andula amasoldati azinqamla iintsontelo zomkhonjana,  awuyeka wawa, wemka.</p> 
 <p><a name="an_27:33">27:33</a> Ke kaloku kwada kwaza kusa, uPawulos ebabongoza bonke ukuba badle ukudla, esithi, Namhla ngumhla weshumi elinesine nilinda, nimana nizila ukudla, ningafaki nto emlonyeni;</p> 
 <p><a name="an_27:34">27:34</a> ke ngoko ndiyanibongoza ukuba nidle ukudla; kuba oko kuyelelene nokusindiswa kwenu; kuba akuyi kuwa nalunwele lwentloko kabani kuni.</p> 
 <p><a name="an_27:35">27:35</a> Ke kaloku, akuba etshilo, wathabatha isonka, wabulela kuThixo emehlweni abo bonke; waqhekeza, waqala wadla.</p> 
 <p><a name="an_27:36">27:36</a> Bonke ke baba nomxhelo owonwabileyo, bathabatha ukudla nabo.</p> 
 <p><a name="an_27:37">27:37</a> Saye ke emkhombeni apho sonke siyimiphefumlo emakhulu mabini anamanci asixhenxe anamithandathu.</p> 
 <p><a name="an_27:38">27:38</a> Bathe ke, bakuhlutha, bawenza khaphukhaphu umkhombe,  beyiphosa elwandle ingqolowa.</p> 
 <p><a name="an_27:39">27:39</a> Kwakusa ke, abawazanga loo mhlaba; ke babona ichwetyana elithile linonxweme, babhunga ukuwutyhalela kulo umkhombe,  ukuba bangaba nako.</p> 
 <p><a name="an_27:40">27:40</a> Baza, bezinqumla zonke iiankile, baziyekela elwandle,  bezikhulule kunye nezibophelelo zemithi yokujika; bayitwabulula iseyilana ngasemoyeni, babhekisa elunxwemeni.</p> 
 <p><a name="an_27:41">27:41</a> Bakuba ke begaxeleke endaweni enolwandle ngeenxa zombini,  wangqubeka khona umkhombe; umphambili wagxumekeka khona,  wahlala awashukuma; ke sona isinqe saqhekeka ngamandla amaza.</p> 
 <p><a name="an_27:42">27:42</a> Ke kaloku icebo lamasoldati laba lelokuba babulawe ababanjwa, hleze kubekho obaleka ngokudada, aphume.</p> 
 <p><a name="an_27:43">27:43</a> Kodwa umthetheli-khulu, enga angamsindisa uPawulos,  wawalela kwicebo lawo; kananjalo wathi, abo banako ukudada mabaziphose kuqala baphumele emhlabeni;</p> 
 <p><a name="an_27:44">27:44</a> bathi abaseleyo, inxenye ikhwele eziplangeni, inxenye ikhwele kwezinye izinto zomkhombe. Kwaza kwathi ngokunjalo bafika emhlabeni, basinda bonke.</p> 
 <p><a name="an_28:1">28:1</a> Bakuba besindile, baqala ukuqonda ukuba isiqhithi eso kuthiwa yiMelita.</p> 
 <p><a name="an_28:2">28:2</a> Amabharbhari ke lawo asenzela ububele obungahlali busihla;  kuba aphemba umlilo, asamkela sonke ngenxa yemvula esifikeleyo,  nangenxa yokubanda.</p> 
 <p><a name="an_28:3">28:3</a> Ke kaloku, akubon ukuba uPawulos utheze inyanda yeentsasa,  wayibeka phezu komlilo, kwaphuma inyoka ebushushwini obo,  yanamathela esandleni sakhe.</p> 
 <p><a name="an_28:4">28:4</a> Athe ke amabharbhari, akusibona isilo eso silengalenga esandleni sakhe, athetha odwa athi, Okwenene lo mntu ungumbulali; nakuba esindile elwandle, impindezelo ayivumi ukuba adle ubomi.</p> 
 <p><a name="an_28:5">28:5</a> Yena ngoko wasivuthululela emlilweni isilo eso, akeva buhlungu noko.</p> 
 <p><a name="an_28:6">28:6</a> Ke bona babelinde ukuba uza kudumba, mhlawumbi athi qwaka,  afe; bakulinda futhi ke, bakubona engahliwa nto imbi, bajika bathi unguthixo.</p> 
 <p><a name="an_28:7">28:7</a> Ke kaloku, kuloo mmandla bekukho imihlaba yomntu omkhulu wesiqithi, ogama linguPubliyo; owasamkela ngobubele, wasenza undwendwe lwakhe iintsuku zantathu.</p> 
 <p><a name="an_28:8">28:8</a> Kwathi ke, uyise kaPubliyo walala phantsi, ebanjwe yicesina nokuxaxaza igazi; awathi uPawulos, engene kuye, wathandaza;  wabeka izandla phezu kwakhe, wamphilisa.</p> 
 <p><a name="an_28:9">28:9</a> Kuthe ke kwakwenzeka oko, bathi nabanye ababenezifo esiqithini apho, beza baphiliswa; bathi bona basenzela iimbeko ezininzi;</p> 
 <p><a name="an_28:10">28:10</a> bathi, xa sindulukayo, basithwesa ngezinto esizisweleyo.</p> 
 <p><a name="an_28:11">28:11</a> Ke kaloku, emva kweenyanga ezintathu, sanduluka ngomkhombe wakwa-Alesandire, obudlulise ubusika esiqithini eso, onembasa yamaWele.</p> 
 <p><a name="an_28:12">28:12</a> Sathi sakufika eSirakusi, sahlala khona iintsuku zantathu.</p> 
 <p><a name="an_28:13">28:13</a> Sisuka khona, sajikeleza safika eRegiyo; emva kosuku olunye, kwakubon ukuba umoya wasezantsi uvukile, safika ngowesibini umhla ePotiyoli;</p> 
 <p><a name="an_28:14">28:14</a> safumana abazalwana apho, basibongoza ukuba sihlale nabo iintsuku zibe sixhenxe; seza ngokunjalo eRoma.</p> 
 <p><a name="an_28:15">28:15</a> Bathi abazalwana, bakusiva, baphuma khona apho, beza kusihlangabeza, bada beza eApiyoforo, naseTritabherne; athe uPawulos, akubabona, wabulela kuThixo, womelezeka.</p> 
 <p><a name="an_28:16">28:16</a> Ke kaloku, xeshikweni sifikileyo eRoma, umthetheli-khulu wabanikela ababanjwa kumthetheli-mkhosi; ke yena uPawulos wavunyelwa ukuba ahlale yedwa, nesoldati elimgcinayo.</p> 
 <p><a name="an_28:17">28:17</a> Kwathi ke, emva kweentsuku ezintathu, uPawulos wabizela ndawonye abaziintloko bamaYuda; abathe bakubon ukuba ke babuthelene, wathi kubo, Madoda, bazalwana, mna ndithe,  ndingenzanga nto ichasene nabantu namasiko akowethu, ndesuka eYerusalem ndingumbanjwa, ndanikelwa ezandleni zamaRoma.</p> 
 <p><a name="an_28:18">28:18</a> Athe wona akundincina, afuna ukundikhulula, ngenxa yokuba kungekho tyala lakufa ndinalo.</p> 
 <p><a name="an_28:19">28:19</a> Athe ke amaYuda akuphika, ndanyanzeleka ukuba ndibhenele kuKesare; kungengakuba ndibe ndinento yokulumangalela ngayo uhlanga lwakowethu.</p> 
 <p><a name="an_28:20">28:20</a> Ndinibongoze ke ngenxa yeso sizathu ukuba nize, ndinibone,  ndithethe nani; kuba kungenxa yethemba lakwaSirayeli endinxitywe lo mxokelelwane.</p> 
 <p><a name="an_28:21">28:21</a> Wona ke athi kuye, Thina asizuzanga zincwadi zithetha ngawe, zivele kwelakwaYuda; kananjalo akufikanga bani wakubazalwana, owabika, wathetha nto ikhohlakeleyo ngawe.</p> 
 <p><a name="an_28:22">28:22</a> Singa ke singeva kuwe izinto ozicingayo; kuba okunene ngalo elo hlelo kuyazeka kuthi, ukuba lichasiwe ezindaweni zonke.</p> 
 <p><a name="an_28:23">28:23</a> Ke kaloku, bakummisela imini, kweza kuye into eninzi endlwini abehlala kuyo, wabatyhilela, ebaqononondisa kunene,  ubukumkani bukaThixo; kananjalo ebebeyisela kokungoYesu,  ethabatha emthethweni kaMoses kwanakubaprofeti, eqala kusasa ahlwise.</p> 
 <p><a name="an_28:24">28:24</a> Yaye inxenye iseyiseka ngaloo mazwi athethwa nguye, yaye inxenye ingakholwa.</p> 
 <p><a name="an_28:25">28:25</a> Bakuba ke bengavumelani, banduluka, akubon ukuba uPawulos uthethe zwi-nye, wathi, Watyapha uMoya oyiNgcwele ukuthetha ngoIsaya umprofeti koobawo bethu,</p> 
 <p><a name="an_28:26">28:26</a> esithi, Hamba uye kwaba bantu, uthi, Ukuva oku niya kuva,  ningakhe niqonde; Nithi nibona nje, nibone, ningakhe niqiqe.</p> 
 <p><a name="an_28:27">28:27</a> Kuba intliziyo yaba bantu ithe fithi kukutyeba; Beva nzima ngeendlebe, Bewacima namehlo abo; Hleze babone ngamehlo, Beve ngeendlebe, Baqonde ngeentliziyo, Bajike, ndibaphilise.</p> 
 <p><a name="an_28:28">28:28</a> Makwazeke ngoko kuni, ukuba usindiso lukaThixo luthunyelwe kuzo iintlanga; ziya kuluva zona.</p> 
 <p><a name="an_28:29">28:29</a> Akuba etshilo, emka amaYuda, enembuzwano enkulu phakathi kwawo.</p> 
 <p><a name="an_28:30">28:30</a> Ke kaloku, uPawulos wahlala iminyaka emibini iphela kweyakhe indlu ayiqeshileyo, wabamkela bonke ababesiza kuye,</p> 
 <p><a name="an_28:31">28:31</a> ebuvakalisa ubukumkani bukaThixo, efundisa iindawo ezingeNkosi uYesu Kristu ngako konke ukungafihlisi, engalelwa bani.</p> 
 <p></p><hr>
 <center>
 <a href="rom.htm">Next: Romans</a></center>
 </body>