<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="heb.htm">Previous</a> 
 <a href="pe1.htm">Next</a> 
 </center>
 <hr>
  <h3 align="center">Romani Bible: James</h3> 
 <p><a name="an_1:1">1:1</a> Katar o Iakov, e sluga le Devlesko ai le Devles Jesus Kristosko: kal desh u dui vitsa kai si hulade pe sa e lumia.</p> 
 <p><a name="an_1:2">1:2</a> Murhe phral! Jinen tumen sar raduime kana san zumade katar but dieli, </p> 
 <p><a name="an_1:3">1:3</a> ke zhanen, ke te inkerela tumaro pachamos kal zumaimata, antunchi avela e rhavda. </p> 
 <p><a name="an_1:4">1:4</a> Numa meken te kerel e rhavda peski buchi mishto, saxke porme te aven vorta ande soste godi, ai te na trobul tume kanchi. </p> 
 <p><a name="an_1:5">1:5</a> Numa te si iek anda tumende kai chi haliarel, trobul te mangel katar O Del, te del les te haliarel, ai O Del dela les; ke O Del del savorhen but ai lashimasa. </p> 
 <p><a name="an_1:6">1:6</a> Numa o manush trobul te mangel le pachamasa, bi te mothol dela ma vai nichi. Ke o manush kai chi pachal ke lel so mangel kodo manush si sar iek talazo la mariako kai e barval vazdel ai spidel pe swako rik. </p> 
 <p><a name="an_1:7">1:7</a> Ai kasavestar manush te na gindil ke lela vari so katar O Kristo; </p> 
 <p><a name="an_1:8">1:8</a> ke dui ginduria si les, ai chi zhanel so mangel.</p> 
 <p><a name="an_1:9">1:9</a> O phral o chorho trobul te luvudilpe ke O Del vazdel les. </p> 
 <p><a name="an_1:10">1:10</a> Ai o phral o barvalo, te luvudilpe ke mekel les O Del tele, ke o barvalo nakhela sar iek luluji. </p> 
 <p><a name="an_1:11">1:11</a> O kham wushtel peske bare tachimasa, ai shucharel e char, ai e luluji perel, ai lake shuk zhaltar; no sakadia o barvalo zhalatar mashkar peske bucha.</p> 
 <p><a name="an_1:12">1:12</a> Raduime te avel o manush kai inkerel kana si zumado, ke porme pala kodia kana avela zumado avela les dini e konona le traioski, kai O Kristo shinadia kodolenge kai si leske drago.</p> 
 <p><a name="an_1:13">1:13</a> Kana si vari kon zumado, chi trobul te mothol, " O Del zumavel ma." Ke O Del nashtil te avel zumado katar o nasulimos, ai chi zumavel chi wo kanikas. </p> 
 <p><a name="an_1:14">1:14</a> Numa swako manush si zumado, kana si tsirdino ai lino ande atsaimos katar pesko chorho gindo. </p> 
 <p><a name="an_1:15">1:15</a> Ai antunchi o chorho gindo anel o bezex; ai kana o bezex kerdilo, antunchi avel e martia.</p> 
 <p><a name="an_1:16">1:16</a> Na shubin tume, murhe kuchi phral! </p> 
 <p><a name="an_1:17">1:17</a> So godi lashimos kai si dino ai so godi podarki lashe anda cheri aven katar O Del, O Del kai kerel le vediari kai si ando cheri, O Del shoxar chi parhudiol, ai chi kerel chi iek tuniariko la vushalinasa. </p> 
 <p><a name="an_1:18">1:18</a> Peska voiatar wo dia ame o traio katar e Vorba e chachi, saxke te avas le pervi mashkar sa le dieli kai kerdia.</p> 
 <p><a name="an_1:19">1:19</a> Den tume mishto goji kacha diela, murhe kuchi phral! Ke swako manush trobul te ashunel but, numa te na grebilpe te del duma, ai te na xoliavol sigo. </p> 
 <p><a name="an_1:20">1:20</a> Ke kana iek manush si xoliariko chi kerel so si vorta angla Del. </p> 
 <p><a name="an_1:21">1:21</a> Anda kodia shuden so godi meliarel, ai so godi anel le chingara, ai premin pachival les e Vorba kai O Del thol ande tumare ile, ai kai sai skepil tume.</p> 
 <p><a name="an_1:22">1:22</a> Na dziliaren tume, tume korkorho ferdi ke ashunen E Vorba le Devleski, numa keren so mothol. </p> 
 <p><a name="an_1:23">1:23</a> Ke o manush kai ashunel E Vorba le Devleski, ai chi kerel so mothol, wo si sar iek manush kai dikhelpe ande glinda ai dikhel sar lo. </p> 
 <p><a name="an_1:24">1:24</a> Ai porme kana dikhliape zhaltar, ai strazo bustrel sar sas. </p> 
 <p><a name="an_1:25">1:25</a> Numa koko kai lel sama mishto ka zakono o chacho kai skepil ame, ai kai chi mai mekel les, ai kai chi ferdi raduilpe te ashunel, ai porme te bustrel, numa kai kerel so mothol, kodo manush avela swuntsome katar O Del ande so godi kerela.</p> 
 <p><a name="an_1:26">1:26</a> Te mothola vari kon ke pachalpe ando Del, ai te nashtila te inkerel peski ship, wo dziliarel pe pes, ai ande soste mothol ke pachalpe, chi mol kanchi. </p> 
 <p><a name="an_1:27">1:27</a> Le devlekane kai si vuzhi ai chachi angla Del amaro Dat si te le sama katar le sirotki ai katar le phivlia ande pengo chino, ai arakh tu katar le dieli la lumiake kai sai rimon tu.</p> 
 <p><a name="an_2:1">2:1</a> Murhe phral! Tume kai traiin ando pachamos, ande amaro luvudime Devles O Jesus Kristo, trobul te keren swakone manushesa iek fielo, </p> 
 <p><a name="an_2:2">2:2</a> ke te dela iek manush barvalo ande tumari khangeri kai si les angrusti sumnakuni, ai kai si mishto vuriardo, ai te dela vi iek manush ande khangeri kai si chorho kai si les tsalia phurane; </p> 
 <p><a name="an_2:3">2:3</a> Ai te respektina le manushes kai si mishto vuriardo, ai te mothona leske, "Besh kata po than o lasho", ai te mothona kodoleske kai si chorho, "Tu besh ande punrhende, vai besh tele pasha murhe punrhe." </p> 
 <p><a name="an_2:4">2:4</a> Tume ande tumende sikaven kon si tumenge mai drago, ai dosharen ande tumaro gindo.</p> 
 <p><a name="an_2:5">2:5</a> Ashunen, murhe kuchi phral! O Del alosardia le chorhen ande kodia lumia saxke te aven barvale ando pachamos, ai te avel le o rhaio kai O Del shinadia kodolenge kai si lenge drago O Del. </p> 
 <p><a name="an_2:6">2:6</a> Numa tumenge nai drago o manush o chorho! </p> 
 <p><a name="an_2:7">2:7</a> Numa nai le barvale kai nekezhil tume ai kai angerel tume kai zhandari? Ai won si kai mothon nasulimos pa shukar anav kai O Del dia tume.</p> 
 <p><a name="an_2:8">2:8</a> E mishto keren, te kerena o zakono le rhaiosko sar mothol E Vorba le Devleski, te avel tuke drago cho vortako "Sar san tu tuke drago." </p> 
 <p><a name="an_2:9">2:9</a> Numa te avena tumenge drago uni manush mai but ke sar aver, antunchi bezex keren, ai o zakono dosharel tume, ke chi keren so mothol. </p> 
 <p><a name="an_2:10">2:10</a> Ke kon godi kerel sa o zakono, numa te shubilape karing iek, antunchi doshalo lo karing sa o zakono. </p> 
 <p><a name="an_2:11">2:11</a> Ke kodo kai phendia, "Na phir pa kolavreski rhomni (Na ker kurvia)," phendia vi "Na mudar." Akana te na phiresa pala kolavreski rhomni (te na ker kurvia), numa te mudaresa, antunchi doshalo san ke phaglian o zakono.</p> 
 <p><a name="an_2:12">2:12</a> Den duma, ai keren sar manush kai trobun te aven dine pe kris katar o zakono kai skepil ame. </p> 
 <p><a name="an_2:13">2:13</a> Ke O Del dela pe kris bi milako, kodoles kai nas leske mila andal kolaver; numa e mila niril pe kris.</p> 
 <p><a name="an_2:14">2:14</a> Murhe phral, so lel o manush kai mothol, "Si ma o pachamos ai te na sikavela ke kerel o lashimos? Sar sai kodo pachamos skepil les?" </p> 
 <p><a name="an_2:15">2:15</a> Te si iek phral vai iek phei kai trobul le tsalia, ai nai le dosta xaben te xan, </p> 
 <p><a name="an_2:16">2:16</a> so mol te mothona lenge, "Ashun Devlesa ai te avel tumenge mishto, zhan ai tachon, ai pravaren tume mishto, ai te na dena le so trobul le te traiin? </p> 
 <p><a name="an_2:17">2:17</a> No sakadia si le pachamos, o pachamos korkorho bi le lashimasko, chi mol kanchi.</p> 
 <p><a name="an_2:18">2:18</a> Numa te mothola vari kon, "Tute si o pachamos, ai mande si o lashimos, me mothava leske, sikav mange sar sai avel tu o pachamos bi le lashimasko, ai porme me sikavava tuke murho pachamos le lashimasa kai kerav." </p> 
 <p><a name="an_2:19">2:19</a> Tu pachas tu ke si ferdi iek Del. Mishto! Numa vi le beng pachanpe, ai izdran daratar.</p> 
 <p><a name="an_2:20">2:20</a> Tu manusha kai chi haliares kanchi! Manges te dikhes ke o pachamos bi le lashimasko, chi mol kanchi? </p> 
 <p><a name="an_2:21">2:21</a> Nas o Abraham amaro dat sas jindo vorta angla Del pala so kerdia, kana dia peske shaves o Isaac te merel? </p> 
 <p><a name="an_2:22">2:22</a> Dikhes ke lesko pachamos ai lesko lashimos kerenas buchi andek than; ai lesko pachamos sas vorta pala lashimos kai kerelas. </p> 
 <p><a name="an_2:23">2:23</a> Ai kadia kerdiol so mothol E Vorba le Devleski, "O Abraham pachaiape ando Del, ai O Del jinelas les sar vorta pala pachamos kai sas les." ai O Del motholas leske "Murho vortako." </p> 
 <p><a name="an_2:24">2:24</a> Tume dikhen, ke o manush si jindo vorta katar O Del pala lashimos kai kerel, ai na ferdi ke pachalpe. </p> 
 <p><a name="an_2:25">2:25</a> Sakadia sas la Rahabaki e kurva. Sas jindi vorta katar O Del pala lashimos kai kerelas, woi kai premisardiasas le Devleske manushen le Zhidovon, ai zhutisardiasas le te zhantar pa aver drom. </p> 
 <p><a name="an_2:26">2:26</a> Ke sar o stato kai nashti traiil bi le traiosko, sakadia o pachamos bi le lashimasko mulo lo.</p> 
 <p><a name="an_3:1">3:1</a> Murhe phral, chi trobul te avel but narodo mashkar tumende kai sicharel, ke zhanen ke ame kai sicharas avasa dine pe kris mai zurales ke sar le kolaver. </p> 
 <p><a name="an_3:2">3:2</a> Ame savorhe shubisavas ande but dieli, numa te si iek manush kai chi shubilpe ande so mothol, kodo manush vorta lo ai sai inkerel sa pesko stato po drom o lasho.</p> 
 <p><a name="an_3:3">3:3</a> Ashun, ame thas o sastri ando mui grastengo, saxke te keren so mangas lendar; ai kadia sai angeras sa lengo stato kai ame mangas. </p> 
 <p><a name="an_3:4">3:4</a> Vai den tume goji kal pharaxoduria, marka ke si bare, ai ke le bare barvalia spiden le, sa won ingerde le katar iek tsinorho guvernai, ai zhan kotse kai o manush kai si po pharaxodo mangel. </p> 
 <p><a name="an_3:5">3:5</a> Kadia vi e shib, woi si iek tsinorho kotor kai si ando stato, numa sai luvudilpe anda bare dieli. Ashun, ai den tume goji ka baro versh ke iek tsinorhi iag dosta si te lel sa iag! </p> 
 <p><a name="an_3:6">3:6</a> E shib si sar iek iag, woi si o bezex la lumiako; ai si la lako than ande amaro stato, ai marel sa amaro stato, ai del iag sa amaro traio la iagasa kai avel katar o iado.</p> 
 <p><a name="an_3:7">3:7</a> O manush sai kerel anda swako fielo zhigania kai si nasul, so wo mangel, andal chiriklia, sapa, ai mashe, ai vunzhe kerdia kodia. </p> 
 <p><a name="an_3:8">3:8</a> Numa inker chi iek manush nashti kerdia la shibasa so wo manglia. Ke shib si iek nasulimos kai nashtisaras te aterdiaras, ande late si iek vilino kai mudarel. </p> 
 <p><a name="an_3:9">3:9</a> La shibasa ame naisisaras le Dadeske ando rhaio, ai la shibasa ame vi das armaia le manushen kai kerdia O Del te miazon pe leste. </p> 
 <p><a name="an_3:10">3:10</a> Vorbi naisimaske ai armaiange anklen anda iek mui. Murhe phral, chi trobul te avel kadia! </p> 
 <p><a name="an_3:11">3:11</a> Sai ek xaiin del po iek than o pai o lasho ai vi o chorho? </p> 
 <p><a name="an_3:12">3:12</a> Sai ek khash kai barion le figi pe leste, murhe phral, bariol masleni pe leste? Ai po khash kai bariol o struguro, bariol figi pe leste? Ai o pai o londo nashtil te del pai kai nai londo.</p> 
 <p><a name="an_3:13">3:13</a> Te si mashkar tumende vari kon kai si pachivalo ai gojaver? Trobul te sikavel peske traiosa, o lashimos kai kerel ando prostomo ai ande goji. </p> 
 <p><a name="an_3:14">3:14</a> Numa te si ande tumare ile iek zhaluzia nasulimaski, ai gindo te keren nasulimos tumare vortakoske, na luvudin tume, ai na xoxaven ke chi mangen te mothon o chachimos. </p> 
 <p><a name="an_3:15">3:15</a> Ke kasaviatar goji chi avel katar O Del, kadala lumiaki la, le manushenge, ai katar o beng avel. </p> 
 <p><a name="an_3:16">3:16</a> Ke kotse kai si e zhaluzia ai o gindo te keres nasulimos, che vortakoske, kotse si vi o traio o bi malado ai vi o but nasulimos.</p> 
 <p><a name="an_3:17">3:17</a> Numa e goji kai avel anda rhaio vuzhi la, ai porme del pacha, rodel o mishtimos savorhengo, lashi la, ai mangel te kerel so mangel O Del, ai pherdo lashimos la. Ai kerel o lashimos, ai chi rodel te xoxavel numa chachi la. </p> 
 <p><a name="an_3:18">3:18</a> Kodola kai keren e pacha kruglom pendar bariaren ande pacha ai e fruta kai len si iek chacho traio.</p> 
 <p><a name="an_4:1">4:1</a> Katar avel le marimata ai le chingara mashkar tumende? Katar tumare ginduria le chorhe aven, kai marenpe sagda ande tumaro stato. </p> 
 <p><a name="an_4:2">4:2</a> Tume mangen vari so, numa nashtin te len kodia diela. Tume mudaren, ai manglianas te avel tume vari so, numa nashtin te avel tume kodia diela. Antunchi tume maren ai keren nasulimata. Nai tume so mangen ke chi mangen katar O Del. </p> 
 <p><a name="an_4:3">4:3</a> Ai kana mangen, chi len, ke tumare ginduria nai lashe, ke so mangen, mangen te avel tume kodia diela tumare mishtimaske.</p> 
 <p><a name="an_4:4">4:4</a> Xoxamle kai san! Tume kai keren zhungalimos, pate chi zhanen ke tu san o vortako la lumiako antunchi san o duzhmano le Devlesko? Kodo kai mangel te avel o vortako la lumiako kerdiol o duzhmano le Devlesko. </p> 
 <p><a name="an_4:5">4:5</a> Na gindin ke intaino mothol E Vorba le Devleski, "Ke le Devleske drago O Swunto Duxo kai thodia ande amende." </p> 
 <p><a name="an_4:6">4:6</a> Numa O Del del ame iek mai baro lashimos, ke E Vorba le Devleski mothol, "Ke le Devleske nai drago le manush kai si barimatange, numa drago leske le manush kai nai barimatange." </p> 
 <p><a name="an_4:7">4:7</a> No keren so mangel tumendar O Del. Ai na keren so mangel o beng, ai duriola dur tumendar. </p> 
 <p><a name="an_4:8">4:8</a> Pashon pasha Del, ai O Del pashola pasha tumende. Vuzharen tumare vas tume kai san bezexale, ai vuzharen tumare ile, tume kai chi zhanen so mangen. </p> 
 <p><a name="an_4:9">4:9</a> Trobul te aven ando nekazo, te roven, ai te suspinin; ai trobul te na asan numa te roven, ai te na aven raduime numa nekezhime. </p> 
 <p><a name="an_4:10">4:10</a> Meken tume tele angla Kristo, ai wo vazdela tume opre.</p> 
 <p><a name="an_4:11">4:11</a> Murhe phral, na phenen nasulimos pa iek kavreste. Ke kodo kai mothol nasulimos pa pesko phral vai kai dosharel les, kodo mothol nasulimos pa zakono ai dosharel le zakonos: numa te dosharesa le zakonos, chi mai san kodo kai kerel so mothol o zakono, numa kodo kai dosharel le zakonos. </p> 
 <p><a name="an_4:12">4:12</a> Ke ferdi O Del si, kai del o zakono ai kai dosharel, wo ferdi sai vi skepil ai vi sai xasarel, kon san tu, tu kai doshares che phrales?</p> 
 <p><a name="an_4:13">4:13</a> Ashunen mande akana! Tume kai mothon, "Adies vai terhara zhasa ande kutari foro, ai beshasa kotse iek bersh. ai kerasa buchi te nirisaras love." </p> 
 <p><a name="an_4:14">4:14</a> Tume chi zhanen so avela terhara. So si cho traio? Tume san chaches sar iek tsinorhi magla, kai sikadiol xantsi vriama ai porme ma nai. </p> 
 <p><a name="an_4:15">4:15</a> Ke trobul te mothon, "Te mangela O Del, traiisarasa, ai kerasa kadia, vai kerasa kodia. </p> 
 <p><a name="an_4:16">4:16</a> Numa akana tume raduin tume ande tumare barimata; ai kasavestar raduimos si bezex, </p> 
 <p><a name="an_4:17">4:17</a> ai kado kai zhanel te kerel o lashimos, ai chi kerel les, bezex kerel.</p> 
 <p><a name="an_5:1">5:1</a> Ai akana, ashunen mande, tume le barvale! Roven ai vachin tume palal baiuria kai si te aven pe tumende! </p> 
 <p><a name="an_5:2">5:2</a> Tumare barvalimata cherne le, ai tumare tsalia cherniarde le katar le rhimi. </p> 
 <p><a name="an_5:3">5:3</a> Tumaro sumnakai ai tumaro rup rhuzhinime le; ai kodia rhuzhina sikavela ke doshale san, ai cherniarel la tumaro stato sar e iag. Tume chidian barvalimata ande kadala dies le palune. </p> 
 <p><a name="an_5:4">5:4</a> Ashun, tume chi pochindian e pochin le manushengi kai keren buchi pe tumare kimpuria. Ashunen sar vachinpe! Le tsipimata le manushenge kai keren tumenge buchi aresle zhi kal khan le Devleske le Sabatosko. </p> 
 <p><a name="an_5:5">5:5</a> Tume traiisardian pe phuv ando mishtimos ai sas tume so mangenas. Tume raduime sanas kana le kolaver sas nekezhime. Tume kerdian tumaro ilo tsulo ai gata te avela mudardo sar ek zhigania si mudardo. </p> 
 <p><a name="an_5:6">5:6</a> Tume doshardian, ai mudardian le manush kai pachalaspe ando Del, numa wo chi phendia kanchi.</p> 
 <p><a name="an_5:7">5:7</a> Murhe phral, rhevdin zhi kai avel O Kristo, dikhen sar o manush kai shudel e sumuntsa si le rhavda te azhukerel te del e phuv o lasho xaben. Wo rhevdil zhi kai aven le breshinda. </p> 
 <p><a name="an_5:8">5:8</a> Trobul te rhevdin vi tume; ai te len zor; ke O Kristo sigo vriama si te avel. </p> 
 <p><a name="an_5:9">5:9</a> Na vachin tume pa iek kavreste, murhe phral, saxke te na aven dine pe kris katar O Del. Ashun, o Kristinitori sigo vriama si te avel.</p> 
 <p><a name="an_5:10">5:10</a> Murhe phral, den tume goji kal profeturia, kai denas duma ando anav le Kristosko. Keren sar lende rhevdin ando vutuimos ai rhavdasa. </p> 
 <p><a name="an_5:11">5:11</a> Ashun, ame phenas ke raduime sas ke rhevdisarde ando vutuimos. Tume ashundian pai rhavda kai sas les o Job, ai dikhlian so kerdia les O Del ando gor, ke O Del miloso lo ai lasho.</p> 
 <p><a name="an_5:12">5:12</a> Ai murhe phral, na den armaia, chi le rhaiosa, ai chi la phuviasa, ai chi iek fielo: numa ferdi phenen "E" kana si E, ai "Nichi" kana si Nichi, saxke te na aven dine pe kris katar O Del.</p> 
 <p><a name="an_5:13">5:13</a> Si vari kon mashkar tumende kai si ando chinuimos? Trobul te rhuginpe. Si vari kon kai si raduime? Te jilaben le jilia le naisimaske ka Del. </p> 
 <p><a name="an_5:14">5:14</a> Si vari kon mashkar tumende kai si naswalo? Trobul te akharel le mai phuren kai si ande khangeri ai won rhugina leske, ai thona vuloi pe leste ando anav le Kristosko. </p> 
 <p><a name="an_5:15">5:15</a> Ai kodo rhugimos kai avela kerdo le pachamasa skepila le naswales; ai O Kristo sastiarela les, ai le bezexa kai kerdia avena leske iertime. </p> 
 <p><a name="an_5:16">5:16</a> Purhin tumare bezexa iek kavreste, ai rhugin iek kavreske, saxke te sastion. O rhugimos kai avel anda ilo le manushesko kai pachalpe ando Del baro lo.</p> 
 <p><a name="an_5:17">5:17</a> O Elijah sas iek manush sar amende. Wo rhugisailo bi aterdiarimasko te na del breshind, ai chi dia breshind pe phuv trin bersh ai shov shon. </p> 
 <p><a name="an_5:18">5:18</a> Porme pale rhugisailo ai dia breshind, ai barilia xaben pe phuv.</p> 
 <p><a name="an_5:19">5:19</a> Murhe phral! Te si vari kon anda tumende kai durilo katar O Del, ai te si vari kon kai anel les palpale, </p> 
 <p><a name="an_5:20">5:20</a> te zhanel ke kodo kai anela palpale ieke bezexa les pa drom o chorho, skepila kodole manushes katar e martia ai but bezexa avena iertime.</p> 
 <p></p><hr>
 <center>
 <a href="pe1.htm">Next: 1 Peter</a></center>
 </body>