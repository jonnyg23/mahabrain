<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="hos.htm">Previous</a> 
 <a href="amo.htm">Next</a> 
 </center>
 <hr>
  <h3 align="center">Esperanto Bible: Joel</h3> 
 <p><a name="an_1:1">1:1</a> Vorto de la Eternulo, kiu aperis al Joel, filo de Petuel.</p> 
 <p><a name="an_1:2">1:2</a> Auxskultu cxi tion, ho maljunuloj, kaj atentu, ho cxiuj logxantoj de la lando! CXu estis cxi tio en via tempo, aux en la tempo de viaj patroj?</p> 
 <p><a name="an_1:3">1:3</a> Rakontu pri tio al viaj infanoj, kaj viaj infanoj al siaj infanoj, kaj iliaj infanoj al la sekvanta generacio.</p> 
 <p><a name="an_1:4">1:4</a> Kio restis de la rauxpoj, tion mangxis la akridoj; kio restis de la akridoj, tion mangxis la skaraboj; kaj kio restis de la skaraboj, tion mangxis la vermoj.</p> 
 <p><a name="an_1:5">1:5</a> Vekigxu, ho ebriuloj, kaj ploru, gxemu vi, cxiuj drinkantoj, pri la suko vinbera, kiu estas prenita for de via busxo.</p> 
 <p><a name="an_1:6">1:6</a> CXar venis sur mian landon nacio forta kaj nekalkulebla; gxiaj dentoj estas dentoj de leono, kaj makzelojn de leonino gxi havas.</p> 
 <p><a name="an_1:7">1:7</a> GXi dezertigis mian vinberujon, cxirkauxsxiris mian figarbon, tute sensxeligis gxin kaj forjxetis; blankigxis gxiaj brancxoj.</p> 
 <p><a name="an_1:8">1:8</a> GXemu, kiel junulino, kiu metis sur sin sakajxon pro sia fiancxo.</p> 
 <p><a name="an_1:9">1:9</a> For estas la farunoferoj kaj versxoferoj el la domo de la Eternulo;  funebras la pastroj, servistoj de la Eternulo.</p> 
 <p><a name="an_1:10">1:10</a> Dezertigita estas la kampo, funebras la tero; cxar ekstermita estas la greno, elsekigxis la mosto, velkis la olivoj.</p> 
 <p><a name="an_1:11">1:11</a> Konsternitaj estas la plugistoj, plorgxemas la vinberkultivistoj, pro la tritiko kaj hordeo, pro la pereo de la rikolto sur la kampo.</p> 
 <p><a name="an_1:12">1:12</a> Elsekigxis la vinberbrancxo, velkis la figarbo; la granatarbo, la palmo,  kaj la pomarbo, cxiuj arboj de la kampo elsekigxis; malaperis gajeco cxe la homoj.</p> 
 <p><a name="an_1:13">1:13</a> Zonu vin kaj ploru, ho pastroj; gxemegu, ho servistoj de la altaro; iru kaj kusxu en sakajxoj, ho servistoj de mia Dio; cxar malaperis el la domo de via Dio la farunoferoj kaj versxoferoj.</p> 
 <p><a name="an_1:14">1:14</a> Sanktigu faston, proklamu solenan kunvenon, kunvoku la maljunulojn kaj cxiujn logxantojn de la lando en la domon de la Eternulo, via Dio, kaj kriu al la Eternulo:</p> 
 <p><a name="an_1:15">1:15</a> Ho ve, kia tago! CXar proksima estas la tago de la Eternulo; kiel katastrofo gxi venos de la Plejpotenculo.</p> 
 <p><a name="an_1:16">1:16</a> Antaux niaj okuloj ja malaperis la mangxajxo, el la domo de nia Dio la gxojo kaj gajeco.</p> 
 <p><a name="an_1:17">1:17</a> Forputris la grajnoj sub siaj terbuloj, malplenigxis la grenejoj,  detruitaj estas la garbejoj, cxar la greno difektigxis.</p> 
 <p><a name="an_1:18">1:18</a> Ho, kiel gxemas la brutoj, kiel suferas la bovaroj! cxar ili ne havas pasxtajxon; ankaux la sxafaroj turmentigxas.</p> 
 <p><a name="an_1:19">1:19</a> Al Vi, ho Eternulo, mi vokas; cxar fajro ekstermis la herbejojn de la stepo, kaj flamo bruldifektis cxiujn arbojn de la kampo.</p> 
 <p><a name="an_1:20">1:20</a> Ecx la bestoj de la kampo sopiras al Vi; cxar elsekigxis la torentoj da akvo, kaj fajro ekstermis la herbejojn de la stepo.</p> 
 <p><a name="an_2:1">2:1</a> Blovu per korno en Cion, kaj kriu alarmon sur Mia sankta monto; ektremu cxiuj logxantoj de la lando; cxar venas la tago de la Eternulo, gxi estas jam proksima;</p> 
 <p><a name="an_2:2">2:2</a> tago de mallumo kaj senlumeco, tago de nuboj kaj nebulo; simile al la matena cxielrugxo disvastigxas sur la montoj popolo grandnombra kaj forta;  tia neniam ekzistis gxis nun, kaj ankaux post gxi ne plu ekzistos tia, en iu ajn generacio.</p> 
 <p><a name="an_2:3">2:3</a> Antaux gxi ekstermas fajro, kaj post gxi bruligas flamo; antaux gxi la lando estas kiel la Edena gxardeno, kaj post gxi absoluta dezerto; kaj neniu savigxos de gxi.</p> 
 <p><a name="an_2:4">2:4</a> Ili aspektas kiel cxevaloj, ili kuras kiel rajdantoj.</p> 
 <p><a name="an_2:5">2:5</a> Ili saltas sur la montoj, kiel bruantaj cxaroj, kiel krakado de fajro,  kiam gxi ekstermas pajlon, kiel popolo potenca, pretigxinta por batalo.</p> 
 <p><a name="an_2:6">2:6</a> Popoloj tremas antaux gxi, cxiuj vizagxoj paligxas.</p> 
 <p><a name="an_2:7">2:7</a> Kiel herooj ili kuras, kiel kuragxaj batalistoj ili grimpas sur la muregon; cxiu iras sian vojon, ne foreraras de sia vojo.</p> 
 <p><a name="an_2:8">2:8</a> Unu alian ne pusxas, cxiu iras en sia vico; sur la glavojn ili sin jxetas, sed restas sendifektaj.</p> 
 <p><a name="an_2:9">2:9</a> Ili trakuras la urbon, kuras sur la muregoj, eniras en la domojn, grimpas tra la fenestroj, kiel sxtelisto.</p> 
 <p><a name="an_2:10">2:10</a> Antaux ili skuigxas la tero, tremas la cxielo; la suno kaj la luno senlumigxas, kaj la steloj perdas sian brilon.</p> 
 <p><a name="an_2:11">2:11</a> Kaj la Eternulo ektondras per Sia vocxo antaux Sia armeo; cxar Lia militistaro estas tre granda, kaj la plenumantoj de Lia vorto estas potencaj;  cxar granda kaj tre timinda estos la tago de la Eternulo; kiu povos gxin elteni?</p> 
 <p><a name="an_2:12">2:12</a> Sed ecx nun ankoraux la Eternulo diras:Returnu vin al Mi per via tuta koro, kun fastado, plorado, kaj gxemegado;</p> 
 <p><a name="an_2:13">2:13</a> dissxiru vian koron, ne viajn vestojn, kaj returnu vin al la Eternulo,  via Dio; cxar Li estas favorkora kaj kompatema, longepacienca kaj indulgema,  kaj Li bedauxras malfelicxon.</p> 
 <p><a name="an_2:14">2:14</a> Kiu scias? eble Li denove bedauxros, eble Li restigos post Si benon,  farunoferojn kaj versxoferojn al la Eternulo, via Dio.</p> 
 <p><a name="an_2:15">2:15</a> Blovu per korno en Cion, sanktigu faston, proklamu solenan kunvenon.</p> 
 <p><a name="an_2:16">2:16</a> Kunvenigu la popolon, sanktigu la komunumon, invitu la maljunulojn,  kolektu la malgrandajn infanojn kaj sucxinfanojn; fiancxo eliru el sia cxambro, kaj fiancxino el sub sia baldakeno.</p> 
 <p><a name="an_2:17">2:17</a> Inter la portiko kaj la altaro ploru la pastroj, servistoj de la Eternulo, kaj ili diru:Indulgu, ho Eternulo, Vian popolon, kaj ne kovru per honto Vian heredajxon, la nacioj ne moku ilin; por kio oni diru inter la popoloj:Kie estas ilia Dio?</p> 
 <p><a name="an_2:18">2:18</a> Tiam la Eternulo farigxos fervora por Sia lando kaj indulgos Sian popolon.</p> 
 <p><a name="an_2:19">2:19</a> Kaj la Eternulo respondos kaj diros al Sia popolo:Jen Mi sendas al vi grenon kaj moston kaj oleon, kaj vi satigxu per ili; kaj Mi ne plu permesos al la nacioj malhonori vin.</p> 
 <p><a name="an_2:20">2:20</a> Kaj la nordulon Mi malproksimigos de vi, kaj forpelos lin en landon senakvan kaj dezertan, lian antauxan parton al la maro orienta, kaj lian malantauxan parton al la maro okcidenta; kaj li putros kaj malbonodoros, cxar li faris multe da malbono.</p> 
 <p><a name="an_2:21">2:21</a> Ne timu, ho tero, gxoju kaj estu gaja, cxar la Eternulo faros ion grandan.</p> 
 <p><a name="an_2:22">2:22</a> Ne timu, ho bestoj de la kampo, cxar verdigxos la pasxtejoj de la stepoj; la arboj portos siajn fruktojn, la figarbo kaj vinberujo donos sian ricxajxon.</p> 
 <p><a name="an_2:23">2:23</a> Kaj vi, ho infanoj de Cion, gxoju kaj estu gajaj pri la Eternulo, via Dio; cxar Li donos al vi instruanton pri virteco, kaj Li sendos al vi pluvon,  fruan kaj malfruan, kiel antauxe.</p> 
 <p><a name="an_2:24">2:24</a> La grenejoj plenigxos de greno, kaj la premejoj superplenigxos de mosto kaj de oleo.</p> 
 <p><a name="an_2:25">2:25</a> Kaj Mi rekompencos vin pro tiuj jaroj, kiam cxion formangxis la akridoj,  skaraboj, vermoj, kaj rauxpoj, Mia granda armeo, kiun Mi sendis sur vin.</p> 
 <p><a name="an_2:26">2:26</a> Kaj vi povos mangxi sate, kaj vi gloros la nomon de la Eternulo, via Dio, kiu agis kun vi mirinde; kaj Mia popolo neniam plu havos malhonoron.</p> 
 <p><a name="an_2:27">2:27</a> Kaj vi ekscios, ke Mi estas meze de Izrael, ke Mi, la Eternulo, estas via Dio, kaj alia ne ekzistas; kaj Mia popolo neniam plu havos malhonoron.</p> 
 <p><a name="an_2:28">2:28</a> Post tio Mi elversxos Mian spiriton sur cxiun karnon; viaj filoj kaj viaj filinoj profetos, viaj maljunuloj havos songxojn, viaj junuloj havos viziojn.</p> 
 <p><a name="an_2:29">2:29</a> Ecx sur la sklavojn kaj sur la sklavinojn Mi en tiu tempo elversxos Mian spiriton.</p> 
 <p><a name="an_2:30">2:30</a> Kaj Mi donos miraklajn signojn en la cxielo kaj sur la tero:sangon,  fajron, kaj kolonojn da fumo.</p> 
 <p><a name="an_2:31">2:31</a> La suno farigxos malluma, kaj la luno farigxos sanga, antaux ol venos la granda kaj timinda tago de la Eternulo.</p> 
 <p><a name="an_2:32">2:32</a> Kaj cxiu, kiu vokos la nomon de la Eternulo, savigxos; cxar sur la monto Cion kaj en Jerusalem estos savo, kiel diris la Eternulo, ankaux por la restintoj, kiujn la Eternulo alvokos.</p> 
 <p><a name="an_3:1">3:1</a> CXar jen en tiuj tagoj kaj en tiu tempo, kiam Mi revenigos la forkaptitojn de Judujo kaj de Jerusalem,</p> 
 <p><a name="an_3:2">3:2</a> Mi kolektos cxiujn naciojn kaj venigos ilin en la valon de Jehosxafat;  kaj tie Mi faros super ili jugxon pro Mia popolo kaj Mia heredajxo Izrael,  kiun ili disjxetis inter la naciojn, dividinte Mian landon;</p> 
 <p><a name="an_3:3">3:3</a> kaj pro tio, ke ili lotis pri Mia popolo, fordonis knabon pro mangxajxo kaj knabinon vendis pro vino, kaj drinkis.</p> 
 <p><a name="an_3:4">3:4</a> Kaj kion vi volas de Mi, ho Tiro, Cidon, kaj cxiuj distriktoj Filisxtaj?  cxu vi volas repagi al Mi? kaj se vi volos repagi al Mi, Mi facile kaj baldaux turnos vian repagon sur vian kapon.</p> 
 <p><a name="an_3:5">3:5</a> Mian argxenton kaj Mian oron vi prenis, kaj Miajn plej bonajn valorajxojn vi transportis en viajn templojn,</p> 
 <p><a name="an_3:6">3:6</a> kaj la filojn de Judujo kaj la filojn de Jerusalem vi vendis al la filoj de la Grekoj, por malproksimigi ilin de iliaj limoj;</p> 
 <p><a name="an_3:7">3:7</a> sed jen Mi vekos ilin el tiu loko, kien vi vendis ilin, kaj vian agon Mi turnos sur vian kapon;</p> 
 <p><a name="an_3:8">3:8</a> kaj Mi vendos viajn filojn kaj viajn filinojn en la manojn de la Judoj,  kaj cxi tiuj vendos ilin al la SXebaanoj, al popolo malproksima; cxar la Eternulo tion diris.</p> 
 <p><a name="an_3:9">3:9</a> Proklamu tion inter la nacioj; pretigxu al milito, veku la kuragxulojn;  cxiuj militistoj levigxu kaj eliru.</p> 
 <p><a name="an_3:10">3:10</a> Forgxu el viaj plugiloj glavojn, kaj el viaj rikoltiloj lancojn; la malfortulo diru:Mi estas forta.</p> 
 <p><a name="an_3:11">3:11</a> Rapidu kaj venu, cxiuj nacioj de cxiuj flankoj, kaj kolektigxu; tien alkonduku, ho Eternulo, Viajn fortulojn.</p> 
 <p><a name="an_3:12">3:12</a> La popoloj levigxu kaj iru en la valon de Jehosxafat; cxar tie Mi sidigxos, por jugxi cxiujn naciojn de cxiuj flankoj.</p> 
 <p><a name="an_3:13">3:13</a> Svingu la rikoltilon, cxar la rikoltajxo estas matura; venu malsupren,  cxar la premejoj estas plenaj kaj la tinoj troplenigxis; cxar granda estas ilia malboneco.</p> 
 <p><a name="an_3:14">3:14</a> Amasoj post amasoj kolektigxas en la valo de la jugxo, cxar alproksimigxas la tago de la Eternulo en la valo de la jugxo.</p> 
 <p><a name="an_3:15">3:15</a> La suno kaj la luno senlumigxos, kaj la steloj perdos sian brilon.</p> 
 <p><a name="an_3:16">3:16</a> Kaj la Eternulo ektondros el Cion kaj auxdigos Sian vocxon el Jerusalem;  ektremos la cxielo kaj la tero; sed la Eternulo estos rifugxejo por Sia popolo, kaj fortikajxo por la idoj de Izrael.</p> 
 <p><a name="an_3:17">3:17</a> Kaj vi ekscios, ke Mi, la Eternulo, estas via Dio, kiu logxas en Cion,  sur Mia sankta monto; kaj Jerusalem estos sanktejo, kaj fremduloj ne plu iros tra gxi.</p> 
 <p><a name="an_3:18">3:18</a> En tiu tago la montoj elgutigos dolcxan sukon, el la montetoj fluos lakto, kaj cxiuj torentoj de Judujo estos plenaj de akvo; kaj fonto eliros el la domo de la Eternulo kaj liveros akvon al la valo SXitima.</p> 
 <p><a name="an_3:19">3:19</a> Egiptujo farigxos dezerto, kaj Edom farigxos senviva dezerto, pro tio,  ke ili premis la idojn de Jehuda kaj versxis senkulpan sangon en sia lando.</p> 
 <p><a name="an_3:20">3:20</a> Sed Judujo estos logxata eterne, kaj Jerusalem en cxiuj generacioj.</p> 
 <p><a name="an_3:21">3:21</a> Kaj Mi vengxos pro ilia sango, kiu ne estis vengxita de Mi; kaj la Eternulo logxados en Cion.</p> 
 <p></p><hr>
 <center>
 <a href="amo.htm">Next: Amos</a></center>
 </body>