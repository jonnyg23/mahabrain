<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="est.htm">Previous</a> 
 <a href="mat.htm">Next</a> 
 </center>
 <hr>
  <h3 align="center">Manx Bible: Jonah</h3> 
 <p><a name="an_1:1">1:1</a> Nish haink goo yn Chiarn gys Jonah mac Amittai gra,</p> 
 <p><a name="an_1:2">1:2</a> Trog ort, immee gys Nineveh yn ard valley mooar shen, as trog seose dty choraa  noi eck, son ta'n mee chraueeaght oc er jeet seose kiongoyrt rhym.</p> 
 <p><a name="an_1:3">1:3</a> Agh dirree Jonah seose dy roie er-chea gys Tarshish veih fenish y Chiarn, as  hie eh sheese gys Joppa; as hooar eh lhong goll gys Tarshish: myr shen deeck eh yn  leagh-shiaullee, as hie eh er boayrd, dy gholl maroo gys Tarshish, veih fenish y  Chiarn. </p> 
 <p><a name="an_1:4">1:4</a> Agh hug y Chiarn magh geay vooar er yn aarkey, as va sterrym dorrinagh ayns  y cheayn, myr shen dy row yn lhong ayns gaue brishey.</p> 
 <p><a name="an_1:5">1:5</a> Eisht va aggle er ny marrinee, as deie ad dagh dooinney gys e yee, as hilg ad  magh yn chooid v'er boayrd 'sy cheayn, dy eddrymaghey yn lhong: agh va Jonah ersooyl  sheese 'sy chabbane, as lhie eh, as v'eh trome ny chadley.</p> 
 <p><a name="an_1:6">1:6</a> Myr shen haink mainshtyr y lhong huggey, as dooyrt eh rish, Kys t'ou cadley  myr shoh, y chadlag? irree, eie er dty Yee, my she shen dy jean Jee smooinaghtyn  orrin, nagh bee mayd caillit.</p> 
 <p><a name="an_1:7">1:7</a> As dooyrt ad, dagh fer rish e heshey, Tar-jee, as lhig dooin lottyn y hayrn,  dy vod fys y ve ain, quoi by-chyndagh ta'n olk shoh er jeet orrin. Myr shen hilg  ad lottyn, as huitt y  lot er Jonah.</p> 
 <p><a name="an_1:8">1:8</a> Eisht dooyrt ad rish, Insh dooin, ta shin guee ort, quoi by-chyndagh ta'n olk  shoh er jeet orrin: cre ta dty aght beaghee? as cre voish t'ou? cre'n cheer t'ou  jeh? as cre'n sleih t'ou jeh?</p> 
 <p><a name="an_1:9">1:9</a> As dooyrt eh roo, She Hebrew mee, as ta mee goaill aggle roish y Chiarn, Jee  ny flaunys, t'er chroo yn aarkey as y thalloo chirrym.</p> 
 <p><a name="an_1:10">1:10</a> Eisht va ny deiney erskyn-towse agglagh, as dooyrt ad rish, Cre'n-fa t'ou uss  er n'yannoo shoh? (son va fys ec ny deiney dy row eh er-chea veih fenish y Chiarn,  son v'eh er n'insh daue).</p> 
 <p><a name="an_1:11">1:11</a> Eisht dooyrt ad rish, Cre nee mayd rhyt, dy vod y keayn ve kiune dooin? (son  va'n keayn freaney, as erskyn-towse stermagh).</p> 
 <p><a name="an_1:12">1:12</a> As dooyrt eh roo, Trog-jee mee seose, as tilg-jee mee magh 'sy cheayn; myr  shen vees y keayn kiune diuish: son ta fys aym dy nee by-chyndagh rhym's ta'n sterrym  mooar shoh er jeet erriu.</p> 
 <p><a name="an_1:13">1:13</a> . Ny-yeih, ren ny deiney gymmyrt dy doccaragh, dy chosney yn thalloo, agh cha  voddagh ad roshtyn, son va'n keayn freaney, as dowil-dorrinagh noi oc.</p> 
 <p><a name="an_1:14">1:14</a> Shen-y-fa, deie ad gys y Chiarn, as dooyrt ad, Ta shin guee ort, O Hiarn, ta  shin guee ort, ny lhig dooin cherraghtyn son bioys yn dooinney shoh, as ny cur gys  nyn lieh yn uill gyn-loght; son t'ou uss, O Hiarn, er n'yannoo myr s'gooidsave lhiat.</p> 
 <p><a name="an_1:15">1:15</a> Myr shen hrog ad seose Jonah, as hilg ad eh magh 'sy cheayn, as ghow yn aarkey  kiunid veih freaney.</p> 
 <p><a name="an_1:16">1:16</a> Eisht ghow ny deiney aggle roish y Chiarn erskyn-towse, as ren ad breearrey  dy hebbal oural da'n Chiarn.</p> 
 <p><a name="an_1:17">1:17</a> Nish va'n Chiarn er chiarail eeast mooar dy lhuggey seose Jonah, as va Jonah  ayns bolg yn eeast, three laa as three oieghyn. </p> 
 <p><a name="an_2:1">2:1</a> Eisht ghow Jonah padjer gys y Chiarn e Yee veih bolg yn eeast,</p> 
 <p><a name="an_2:2">2:2</a> As dooyrt eh, Deie mee kyndagh rish my heaghyn gys y Chiarn, as ren eh my chlashtyn;  veih diunid yn oaie deie mee, as cheayll oo my choraa   </p> 
 <p><a name="an_2:3">2:3</a> Son t'ou er my hilgey ayns y diunid, ayns mean ny marrey, as haink ny thooillaghyn  mygeayrt-y-moom, ta ooilley ny ushtaghyn as ny tonnyn ayd's er n'gholl harrym.</p> 
 <p><a name="an_2:4">2:4</a> Eisht dooyrt mee Ta mee ceaut magh ass dty hilley; agh ny yeih nee'm jeeaghyn  reesht lesh dty hiamble casherick.</p> 
 <p><a name="an_2:5">2:5</a> Haink ny ushtaghyn mygeayrt-y-moom, eer gys my annym: ren y diunid m'y chruinnaghey  mygeayrt, va'n amlagh cast mysh my chione.</p> 
 <p><a name="an_2:6">2:6</a> Hie mee sheese choud's undin ny sleityn; bee yn thalloo as ny barryn eck my-geayrt-y-moom  dy bragh, mannagh jean oo my vioys y livrey veih toyrt-mow, O Hiarn my Yee.</p> 
 <p><a name="an_2:7">2:7</a> Tra ren my annym gannooinaghey cheu sthie jee'm, chooinee mee er y Chiarn, as  haink my phadjer stiagh hood, gys dty hiamble casherick.</p> 
 <p><a name="an_2:8">2:8</a> T'adsyn, ta cur geill da fardalyssyn breagagh, treigeil nyn myghin hene.</p> 
 <p><a name="an_2:9">2:9</a> Agh chebb-yms oural dhyt lesh y choraa dy hoyrt-booise, eeck-ym shen ny ta mee  er vreearrey: ta saualtys veih'n Chiarn.</p> 
 <p><a name="an_2:10">2:10</a> As hug y Chiarn currym er yn eeast, as hilg eh magh Jonah er y thalloo chirrym.</p> 
 <p><a name="an_3:1">3:1</a> As haink goo yn Chiarn gys Jonah yn nah cheayrt, gra,</p> 
 <p><a name="an_3:2">3:2</a> Trog ort, immee gys Nineveh yn ard valley mooar shen, as jean preacheil ayn  ny goan ver-ym royd.</p> 
 <p><a name="an_3:3">3:3</a> Myr shen dirree Jonah, as hie eh gys Nineveh cordail rish goo yn Chiarn: (nish  va Nineveh ard-valley feer vooar jeh jurnah three laa.)</p> 
 <p><a name="an_3:4">3:4</a> As ghow Jonah toshiaght dy gholl stiagh 'syn ard-valley lesh jurnah laa, as  dockle eh magh e choraa, as dooyrt eh, Foast ec kione da-eed laa, as bee Nineveh  er ny stroie.</p> 
 <p><a name="an_3:5">3:5</a> Myr shen ren sleih Nineveh credjal ayns Jee, as doardee ad laa troshtee, as  hug ad orroo aanrit-sack veih'n vooinjer b'yrjey jeu, dy jarroo gys yn vooinjer b'inshley  jeu.</p> 
 <p><a name="an_3:6">3:6</a> Son haink y goo gys ree Nineveh, as dirree eh veih e stoyl-reeoil, as hug eh  jeh e choamrey-reeoil, as choodee eh eh-hene lesh aanrit-sack as lhie eh 'sy leoie.</p> 
 <p><a name="an_3:7">3:7</a> As doardee eh eam dy v'er ny ockley-magh, as er ny hoilshaghey trooid Nineveh  (liorish sarey yn ree as e gheiney ooasle) gra, Ny lhig da dooinney ny baagh, shelloo  ny shioltane blaystyn nhee erbee; ny lhig daue goaill beaghey, ny giu ushtey.</p> 
 <p><a name="an_3:8">3:8</a> Agh lhig da dooinney as baagh ve er ny choodaghey lesh aanrit-sack, as geamagh  dy jeean gys Jee: dy jarroo lhig daue chyndaa dy chooilley unnane veih e ghrogh-raad,  as veih'n tranlaase t'ayns nyn laueyn.</p> 
 <p><a name="an_3:9">3:9</a> Quoi ec ta fys my nee Jee chyndaa as meiyghey, as e ymmoose hrome y lhiettal,  nagh jean mayd cherraghtyn?</p> 
 <p><a name="an_3:10">3:10</a> As honnick Jee nyn obbraghyn, dy hyndaa ad veih nyn ghrogh-raad, as ren Jee  meiyghey mychione yn olk, v'eh er chiarail dy choyrt orroo, as cha dug eh orroo eh.</p> 
 <p><a name="an_4:1">4:1</a> Agh va Jonah erskyn-towse jymmoosagh, as v'eh feer chorree.</p> 
 <p><a name="an_4:2">4:2</a> As ghow eh padjer gys y Chiarn, as dooyrt eh, Guee-ym ort, O Hiarn, nagh nee  shoh va my raa, choud as va mee foast ayns my heer hene? shen-y-fa chossyn mee roym  (dy gholl) gys Tarshish: son va fys aym dy vel oo Jee graysoil as myghinagh, moal  gys corree, as jeh kenjallys vooar, as meiygh chreeagh ayns kerraghey.</p> 
 <p><a name="an_4:3">4:3</a> Shen-y-fa nish, O Hiarn, gow, ta mee guee ort, my vioys voym; son te ny share  dooys dy gheddyn baase, na dy ve bio.</p> 
 <p><a name="an_4:4">4:4</a> Eisht dooyrt y Chiarn, Vel uss jannoo dy mie, ayns dy vel oo corree?</p> 
 <p><a name="an_4:5">4:5</a> Er shoh hie Jonah magh ass yn ard valley as hoie eh er cheu-har jeh'n ard valley,  as hrog eh bwaag da hene ayns shen, as hoie eh fo yn scadoo echey, dy chur-my-ner  cre'n erree harragh er yn ard-valley.</p> 
 <p><a name="an_4:6">4:6</a> As chiare yn Chiarn Jee gourd, as hug eh er gaase seose harrish Jonah, son scadoo  harrish e chione, dy gherjaghey eh ayns e hrimshey. My shen ghow Jonah boggey erskyn-towse  jeh'n ghourd.</p> 
 <p><a name="an_4:7">4:7</a> Agh chiare Jee beishteig, moghrey yn laa er-giyn, as woaill eh yn gourd, dy  ren eh fioghey.</p> 
 <p><a name="an_4:8">4:8</a> As haink eh gy-kione, tra dirree yn ghrian, dy doardee Jee geay-niar fowanagh;  as cha lajer shen va chiass ny greiney er kione Yonah, dy huitt eh my-neealloo, as  yeearree eh ayns e chree, dy gheddyn baase, as dooyrt eh, Te ny share dooys dy ve  marroo na dy ve bio.</p> 
 <p><a name="an_4:9">4:9</a> As dooyrt Jee rish Jonah, Vel uss jannoo dy mie, dy vel dty chorree er ny vrasnaghey  son y ghourd? As dooyrt eh, Ta mee jannoo dy mie dy ve corree, eer gys sproght baaish.</p> 
 <p><a name="an_4:10">4:10</a> Eisht dooyrt y Chiarn, Ta chymmey er ve ayd's jeh'n ghourd, er y hon cha vel  oo er laboragh, chamoo she uss hug er gaase, son daase eh ayns oie, as hie eh naardey  ayns oie.</p> 
 <p><a name="an_4:11">4:11</a> As nagh lhisin's sparail Nineveh yn ard-valley mooar shen, ayn ta ny smoo na  shey feed thousane persoon, nagh vel fys oc er nyn laue yesh shaghey nyn laue chiare,  as myrgeddin ymmodee maase?  </p> 
 <p></p><hr>
 <center>
 <a href="mat.htm">Next: Matthew</a></center>
 </body>