<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="mat.htm">Previous</a> 
 <a href="luk.htm">Next</a> 
 </center>
 <hr>
  <h3 align="center">Maori Bible: Mark</h3> 
 <p><a name="an_1:1">1:1</a> ¶ Ko te timatanga o te rongopai o Ihu Karaiti, o te Tama a te Atua;</p> 
 <p><a name="an_1:2">1:2</a> Ko te mea ia i tuhituhia i roto i ta Ihaia poropiti, Na ka tonoa e ahau taku karere i mua i tou aroaro, mana e whakapai tou ara i mua i a koe.</p> 
 <p><a name="an_1:3">1:3</a> He reo no tetahi i te koraha e karanga ana, Whakapaia te huarahi o te Ariki, Whakatikaia ona ara.</p> 
 <p><a name="an_1:4">1:4</a> I haere mai a Hoani, ka iriiri i te koraha, ka kauwhau i te iriiri ripeneta hei murunga hara.</p> 
 <p><a name="an_1:5">1:5</a> Na ka haere ki a ia te whenua katoa o Huria, me nga tangata o Hiruharama, a iriiria katoatia ana e ia ki te awa ki Horano, me te whaki ano i o ratou hara.</p> 
 <p><a name="an_1:6">1:6</a> Na ko te kakahu o Hoani he huruhuru kamera, he hiako hoki te whitiki o tona hope; ko tana kai he mawhitiwhiti he honi koraha.</p> 
 <p><a name="an_1:7">1:7</a> A i kauwhau ia, i mea, Tenei te haere mai nei i muri i ahau tetahi he kaha rawa ake i ahau, e kore ahau e tau ki te piko iho wewete ai i te here o ona hu.</p> 
 <p><a name="an_1:8">1:8</a> Ko ahau nei, he iriiri taku i a koutou ki te wai: mana ia koutou e iriiri ki te Wairua Tapu.</p> 
 <p><a name="an_1:9">1:9</a> ¶ A i aua ra ka haere mai a Ihu i Nahareta o Kariri, ka iriiria e Hoani ki Horano.</p> 
 <p><a name="an_1:10">1:10</a> A, i taua wa ano i a ia e haere ake ana i te wai, ka kaite ia i nga rangi e wahia ana kia tuwhera, me te Wairua, ano he kukupa, e heke iho ana ki a ia:</p> 
 <p><a name="an_1:11">1:11</a> A ka puta mai he reo no te rangi, e mea ana, Ko koe taku Tama i aroha ai, taku i ahuareka ai.</p> 
 <p><a name="an_1:12">1:12</a> A i reira pu ano ka tonoa ia e te Wairua ki te koraha.</p> 
 <p><a name="an_1:13">1:13</a> A e wha tekau ona ra i reira i te koraha e whakamatautauria ana e Hatana; i roto ia i nga kararehe mohoao: ko nga anahera hoki ki te mahi mea mana.</p> 
 <p><a name="an_1:14">1:14</a> ¶ Na, i muri i a Hoani i tukua ai ki te herehere, ka haere a Ihu ki Kariri, ka kauwhau i te rongopai o te Atua,</p> 
 <p><a name="an_1:15">1:15</a> Ka mea, Kua rite tenei te wa, kua tata hoki te rangatiratanga o te Atua: ripeneta, whakaponohia te rongopai.</p> 
 <p><a name="an_1:16">1:16</a> Na, i a ia e haere ana i te taha o te moana o Kariri, ka kite i a Haimona raua ko tona teina, ko Anaru, e maka ana i te kupenga ki te moana: he kaihao ika hoki raua.</p> 
 <p><a name="an_1:17">1:17</a> Na ka mea a Ihu ki a raua, Haere mai i muri i ahau, a maku korua e mea hei kaihao tangata.</p> 
 <p><a name="an_1:18">1:18</a> A mahue tonu ake i a raua nga kupenga, aru ana i a ia.</p> 
 <p><a name="an_1:19">1:19</a> A, haere tata atu ana i reira, ka kite ia i a Hemi, tama a Heperi, raua ko tona teina ko Hoani, i te kaipuke ano raua e ta ana i nga korenga o a ratou kupenga.</p> 
 <p><a name="an_1:20">1:20</a> Na karanga tonu atu ia i a raua: a mahue ake i a raua to raua matua a Heperi i te kaipuke me nga kaimahi, a haere ana i muri i a ia.</p> 
 <p><a name="an_1:21">1:21</a> A ka tomo ratou ki Kaperenauma; na haere tonu ia i te hapati ki te whare karakia, ka whakaako.</p> 
 <p><a name="an_1:22">1:22</a> A miharo ana ratou ki tana ako: i rite hoki tana ako i a ratou ki ta te tangata whai mana, kihai i rite ki ta nga karaipi.</p> 
 <p><a name="an_1:23">1:23</a> ¶ Na i to ratou whare karakia tetahi tangata, he wairua poke tona; a ka karanga ia,</p> 
 <p><a name="an_1:24">1:24</a> Ka mea, Kati ra, he aha ta matou ki a koe, e Ihu o Nahareta? kua tae mai ranei koe ki te whakangaro i a matou? e matau ana ahau ko wai koe, ko te Mea Tapu a te Atua.</p> 
 <p><a name="an_1:25">1:25</a> A ka riri a Ihu ki a ia, ka mea, Kati te korero, puta mai i roto i a ia.</p> 
 <p><a name="an_1:26">1:26</a> Na ka haehae te wairua kino i a ia, nui atu hoki tona reo ki te karanga, a puta ana mai i roto i a ia.</p> 
 <p><a name="an_1:27">1:27</a> A miharo noa ratou katoa, uiui ana ki a ratou ano, mea ana, He aha tenei? he aha tenei ako hou? mana tonu tana nei tono i nga wairua poke, a rongo rawa ki a ia.</p> 
 <p><a name="an_1:28">1:28</a> Na paku tonu atu tona rongo ki nga wahi katoa e tata ana ki Kariri.</p> 
 <p><a name="an_1:29">1:29</a> ¶ Na i reira tonu, i to ratou putanga mai i te whare karakia, tomo tonu atu ratou ko hemi, ko Hoani, ki te whare o Haimona raua ko Anaru.</p> 
 <p><a name="an_1:30">1:30</a> Na i te takoto te hungawai wahine o Haimona, he kirika, a korerotia tonutia atu ia e ratou ki a ia.</p> 
 <p><a name="an_1:31">1:31</a> Heoi, i tona taenga atu, ka mau ki tona ringa, whakaarahia ana ia; mutu tonu ake tona kirika, ka tahuri ki te taka mea ma ratou.</p> 
 <p><a name="an_1:32">1:32</a> Na i te ahiahi, i te toenetanga o te ra, ka mauria mai ki a ia nga turoro katoa, me te hunga e nohoia ana e nga rewera.</p> 
 <p><a name="an_1:33">1:33</a> A huihui katoa ana te pa ki te kuwaha.</p> 
 <p><a name="an_1:34">1:34</a> He tokomaha te hunga e ngaua ana e te tini o nga mate i whakaorangia e ia, he maha hoki nga rewera i peia; a kihai i tukua e ia nga rewera kia korero, no te mea i matau ratou ki a ia.</p> 
 <p><a name="an_1:35">1:35</a> Na i te atatu, i mua noa atu o te awatea, ka ara ia, ka puta ki waho, ka haere ki te wahi koraha, ki reira inoi ai.</p> 
 <p><a name="an_1:36">1:36</a> Na ka whai a Haimona ratou ko ona hoa i a ia.</p> 
 <p><a name="an_1:37">1:37</a> A, ka kitea ia, ka mea ki a ia, E rapu ana nga tangata katoa i a koe.</p> 
 <p><a name="an_1:38">1:38</a> Katahi ia ka mea ki a ratou, Tatou ka haere he wahi ke ki nga kainga tata, ki reira ahau kauwhau ai: ko taku hoki tera i haere mai ai.</p> 
 <p><a name="an_1:39">1:39</a> Na ka tomo ia ki roto i o ratou whare karakia puta noa i Kariri, ka kauwhau, ka pei hoki i nga rewera ki waho.</p> 
 <p><a name="an_1:40">1:40</a> ¶ A ka haere mai ki a ia tetahi repera, ka inoi ki a ia, tuku rawa nga turi ki a ia, ka mea, Ki te pai koe, e taea ahau e koe te mea kia ma.</p> 
 <p><a name="an_1:41">1:41</a> Na ka aroha a Ihu, ka totoro tona ringa, ka pa ki a ia, ka mea ki a ia, E pai ana ahau; kia ma koe.</p> 
 <p><a name="an_1:42">1:42</a> A, puaki kau tona reo, kua kore tona repera, na kua ma.</p> 
 <p><a name="an_1:43">1:43</a> Na ka whakatupato ia ki a ia, a tonoa tonutia atu,</p> 
 <p><a name="an_1:44">1:44</a> Ka mea atu hoki ki a ia, Kei korerotia tetahi mea ki te tangata: engari haere, kia kite te tohunga i a koe, a mauria atu mo tou whakamakanga nga mea i whakaritea e Mohi, hei mea whakaatu ki a ratou.</p> 
 <p><a name="an_1:45">1:45</a> Heoi, i tona putanga atu, ka anga ki te kororo nui haere, ka whakapuakina taua mea, a kihai a Ihu i ahei te haere nui ki te pa i muri iho, engari i noho ia i waho i nga wahi koraha: a haere ana mai ratou ki a ia i nga wahi katoa.</p> 
 <p><a name="an_2:1">2:1</a> ¶ A, i a ia i tomo ai ano ki Kaperenauma i etahi ra mai, ka rangona kei te whare ia.</p> 
 <p><a name="an_2:2">2:2</a> Na ka hui mai te tini o te tangata, kahore rawa he wahi e o ai ratou, hore rawa i te taha o te kuwaha; a ka korerotia e ia te kupu ki a ratou.</p> 
 <p><a name="an_2:3">2:3</a> Ka haere mai hoki etahi, ka kawe mai i tetahi pararutiki ki a ia, tokowha ki te kauhoa.</p> 
 <p><a name="an_2:4">2:4</a> A, te taea te whakatata ki a ia i te mano hoki, ka pokaia te tuanui o te wahi i noho ai ia: a, ka oti te wawahi, ka tukua iho te moenga i takoto ai te pararutiki.</p> 
 <p><a name="an_2:5">2:5</a> A, no te kitenga o Ihu i to ratou whakapono, ka mea ia ki te pararutiki, E tama, ka oti ou hara te muru.</p> 
 <p><a name="an_2:6">2:6</a> Na i reira etahi o nga karaipi e noho ana, e whakaaroaro ana i roto i o ratou ngakau,</p> 
 <p><a name="an_2:7">2:7</a> He aha enei kupu kohukohu a tenei tangata? ko wai hei muru hara, kotahi tonu ko te Atua anake?</p> 
 <p><a name="an_2:8">2:8</a> Na mohio tonu a Ihu i roto i tona wairua, e penei ana o ratou whakaaro i roto i a ratou, a ka mea ia ki a ratou, He aha koutou ka whakaaroaro ai i enei mea i roto i o koutou ngakau?</p> 
 <p><a name="an_2:9">2:9</a> Ko tehea te mea takoto noa, ko te mea ki te pararutiki, Ka oti ou hara te muru; ko te mea ranei, Whakatika, tangohia ake tou moenga, haere?</p> 
 <p><a name="an_2:10">2:10</a> Otira, kia matau ai koutou he mana muru hara to te Tama a te tangata i runga i te whenua, ka mea ia ki te pararutiki,</p> 
 <p><a name="an_2:11">2:11</a> Ko taku kupu tenei ki a koe, Whakatika, tangohia ake tou moenga, haere ki tou whare.</p> 
 <p><a name="an_2:12">2:12</a> Na whakatika tonu ake ia, a tangohia ake ana tona moenga, haere atu ana i te aroaro o ratou katoa: no ka miharo ratou katoa ka whakakororia i te Atua, ka mea, Kahore ano tatou i kite noa i te penei.</p> 
 <p><a name="an_2:13">2:13</a> ¶ A haere atu ana ia i te taha o te moana; na ka tae te mano katoa ki a ia, a ka whakaakona ratou e ia.</p> 
 <p><a name="an_2:14">2:14</a> A, i ia e haere ana, ka kite ia i a Riwai tama a Arapiu e noho ana i te wahi tango takoha, ka mea ki a ia, Arumia ahau. Na whakatika ana ia, aru ana i a ia,</p> 
 <p><a name="an_2:15">2:15</a> A, i a ia e noho ana i tona whare, he tokomaha nga pupirikana me nga tangata hara e noho tahi ana ki a Ihu ratou ko ana akonga: he tokomaha hoki ratou, a i aru i a ia.</p> 
 <p><a name="an_2:16">2:16</a> A, no te kitenga o nga karaipi a nga Parihi i a ia e kai tahi ana me nga pupirikana, me nga tangata hara, ka mea ki ana akonga, Kei te kai tahi ia, kei te inu tahi me nga pupirikana me nga tangata hara.</p> 
 <p><a name="an_2:17">2:17</a> A, i te rongonga o Ihu, ka mea ia ki a ratou, Kahore he aha o nga tangata ora e meatia ai e te rata, engari o te hunga e mate ana: kihai hoki ahau i haere mai ki te karanga i te hunga tika, engari i te hunga hara.</p> 
 <p><a name="an_2:18">2:18</a> ¶ Na kei te nohopuku nga akonga a Hoani ratou ko a nga Parihi: a ka haere mai ratou, ka mea ki a ia, He aha nga akonga a Hoani me a nga Parihi ka nohopuku ai, tena ko au akonga kahore e nohopuku?</p> 
 <p><a name="an_2:19">2:19</a> Na ka mea a Ihu ki a ratou, E ahei ranei nga tama o te whare marena te nohopuku i te mea kei a ratou te tane marena hou? e kore ratou e ahei te nohopuku i nga wa kei a ratou nei te tane marena hou.</p> 
 <p><a name="an_2:20">2:20</a> Na tera e tae mai nga ra e tangohia ai te tane marena hou i a ratou, katahi ratou ka nohopuku i aua ra.</p> 
 <p><a name="an_2:21">2:21</a> E kore e tuia e te tangata tetahi wahi o te kahu hou, hei papaki mo te kahu tawhito; kei riro tetahi wahi o te kahu tawhito i tona whakakapi hou, a ka nui rawa te pakaru.</p> 
 <p><a name="an_2:22">2:22</a> E kore hoki e ringihia e te tangata te waina hou ki nga ipu tawhito: kei pakaru nga ipu i te waina hou, a ka maringi te waina, kore ake nga ipu: engari me riringi te waina hou ki nga ipu hou.</p> 
 <p><a name="an_2:23">2:23</a> A, i a ia e haere ana i waenga witi i te hapati, ka anga ana akonga ka ka kato haere i nga puku witi.</p> 
 <p><a name="an_2:24">2:24</a> Na ka mea nga Parihi ki a ia, Na, he aha ratou ka mahi ai i te mea e kore e tika i te hapati?</p> 
 <p><a name="an_2:25">2:25</a> A ka mea ia ki a ratou, Kahore ano koutou i kite noa i ta Rawiri i mea ai, i a ia e ngaua ana e te hiakai, ratou ko ona hoa?</p> 
 <p><a name="an_2:26">2:26</a> I tona tomokanga ki te whare o te Atua i nga ra o Apiata tohunga nui, a kainga ana e ia nga taro aroaro, nga mea kihai nei i tika kia kainga, ma nga tohunga anake, a hoatu ana e ia ki ona hoa?</p> 
 <p><a name="an_2:27">2:27</a> I mea ano ia ki a ratou, Hei mea mo te tangata te hapati, ehara i te mea ko te tangata mo te hapati,</p> 
 <p><a name="an_2:28">2:28</a> Waihoki ko te Tama a te tangata te Ariki o te hapati.</p> 
 <p><a name="an_3:1">3:1</a> ¶ A ka tomo atu ano ia ki te whare karakia; na i reira tetahi tangata kua memenge tona ringa.</p> 
 <p><a name="an_3:2">3:2</a> A ka whakamau ta ratou titiro ki a ia, me kore ia e whakaora i a ia i te hapati; he mea kia whakapa ai ratou i tetahi he ki a ia.</p> 
 <p><a name="an_3:3">3:3</a> Na ka mea ia ki te tangata i te ringa memenge, Whakatika ki waenganui.</p> 
 <p><a name="an_3:4">3:4</a> Na ka mea ia ki a ratou, He mea tika ranei te mahi pai i te hapati, te mahi kino ranei? te whakaora ranei, te whakamate ranei? Heoi kahore ratou i kiki.</p> 
 <p><a name="an_3:5">3:5</a> Na ka tirotiro riri ia ki a ratou, he pouri hoki mo te pakeke o o ratou ngakau, ka mea ki taua tangata, Totoro tou ringa. A, ko te toronga o tona ringa, kua ora.</p> 
 <p><a name="an_3:6">3:6</a> Na ka haere atu nga Parihi, ka runanga tahi me nga Heroriana mona, ki te pehea e whakangaromia ai ia.</p> 
 <p><a name="an_3:7">3:7</a> Na ka maunu atu a Ihu ratou ko ana akonga ki te moana; he nui hoki te tangata i aru i a ia i Kariri, i Huria,</p> 
 <p><a name="an_3:8">3:8</a> I Hiruharama, i Irumia, i tawahi hoki o Horano; me te hunga hoki e tata ana ki Taira, ki Hairona, nui atu te huihui; i to ratou rongonga i nga mea i mea ai ia, haere ana ki a ia.</p> 
 <p><a name="an_3:9">3:9</a> Na ka mea ia ki ana akonga kia noho tata mai tetahi kaipuke iti ki a ia, i te mano hoki, kei tutetutea ia e ratou.</p> 
 <p><a name="an_3:10">3:10</a> He tokomaha hoki i whakaorangia e ia; no ka popo mai ki a ia te hunga katoa e mate ana, kia pa ai ki a ia.</p> 
 <p><a name="an_3:11">3:11</a> Me nga wairua poke hoki, i to ratou kitenga i a ia, takoto ana ki tona aroaro, ka karanga, ka mea, Ko te Tama koe a te Atua.</p> 
 <p><a name="an_3:12">3:12</a> A he maha ana kupu ki a ratou kia kaua ia e whakaaturia e ratou.</p> 
 <p><a name="an_3:13">3:13</a> ¶ Na ka kake ia ki te maunga, karangatia ana ki a ia ana i pai ai: a ka tae ratou ki a ia.</p> 
 <p><a name="an_3:14">3:14</a> A kotahi tekau ma rua ana i whakarite ai hei hoa mona, hei tononga hoki mana ki te kauwhau,</p> 
 <p><a name="an_3:15">3:15</a> Kia whai mana hoki e ora ai nga mate, e peia ai nga rewera:</p> 
 <p><a name="an_3:16">3:16</a> A huaina iho e ia a Haimona ko Pita;</p> 
 <p><a name="an_3:17">3:17</a> Ko Hemi, tama a Heperi, raua ko Hoani, teina o Hemi; a huaina iho raua ko Poaneki, ara ko nga Tama a te whatitiri;</p> 
 <p><a name="an_3:18">3:18</a> Ko Anaru, ko Piripi, ko Patoromu, ko Matiu, ko Tamati, ko Hemi, tama a Arapiu, ko Tariu, ko Haimona Kanaani,</p> 
 <p><a name="an_3:19">3:19</a> Ko Hura Ikariote hoki, nana nei ia i tuku. Na ka tae ia ki te whare;</p> 
 <p><a name="an_3:20">3:20</a> Na ka huihui ano te mano, no kihai rawa ratou i ahei te kai taro.</p> 
 <p><a name="an_3:21">3:21</a> A, no ka rongo ona hoa, ka haere ki te pupuri i a ia: i mea hoki, He porewarewa ia.</p> 
 <p><a name="an_3:22">3:22</a> ¶ Na ka mea nga karaipi i haere mai ra i Hiruharama, Kei a ia a Perehepura, a na te rangatira o nga rewera tana peinga rewera.</p> 
 <p><a name="an_3:23">3:23</a> Na ka karangatia ratou e ia, a ka korero whakarite ki a ratou, Me pehea a Hatana ka pei ai i a Hatana?</p> 
 <p><a name="an_3:24">3:24</a> Ki te tahuri iho hoki tetahi rangatiratanga ki a ia ano, e kore taua rangatiratanga e tu.</p> 
 <p><a name="an_3:25">3:25</a> Ki te tahuri iho hoki tetahi whare ki a ia ano, e kore taua whare e tu.</p> 
 <p><a name="an_3:26">3:26</a> Ki te whakatika a Hatana, a ka tahuri iho ki a ia ano, e kore ia e tu, engari he mutunga tona.</p> 
 <p><a name="an_3:27">3:27</a> E kore te tangata e ahei te haere ki roto ki te whare o te tangata kaha, pahua ai i ona taonga, ki te kahore e matua herea te tangata kaha: ko reira pahua ai i tona whare.</p> 
 <p><a name="an_3:28">3:28</a> He pono taku e mea nei ki a koutou, Ko nga hara katoa o nga tama a nga tangata e murua, me nga kohukohu e kohukohu ai ratou:</p> 
 <p><a name="an_3:29">3:29</a> Tena ko te tangata e kohukohua ai te Wairua Tapu, e kore e murua tona hara a ake ake, engari ka tau te he ki a ia a ake ake:</p> 
 <p><a name="an_3:30">3:30</a> Mo ratou i ki, He wairua poke tona.</p> 
 <p><a name="an_3:31">3:31</a> ¶ A, ko te taenga mai o ona teina ratou ko tona whaea, ka tu i waho, ka tono tangata mai ki a ia, ki te karanga i a ia.</p> 
 <p><a name="an_3:32">3:32</a> E noho ana hoki te mano i tetahi taha ona, i tetahi taha, a ka mea ratou ki a ia, Na, tou whaea me ou teina kei waho, e rapu ana i a koe.</p> 
 <p><a name="an_3:33">3:33</a> Na ka whakahoki ia ki a ratou, ka mea, Ko wai toku whaea, ko wai hoki oku teina?</p> 
 <p><a name="an_3:34">3:34</a> Na ka tirotiro ia ki te hunga e noho ana i tetahi taha ona, i tetahi taha, ka mea, Na, toku whaea, oku teina!</p> 
 <p><a name="an_3:35">3:35</a> Ki te meatia hoki e tetahi ta te Atua i pai ai, hei teina ia ki ahau, hei tuahine, hei whaea.</p> 
 <p><a name="an_4:1">4:1</a> ¶ Na ka timata ano ia te whakaako i te taha o te moana: he nui hoki te tangata i huihui ki a ia, no ka eke ia ki runga ki te kaipuke, ka noho ki te moana; i uta te mano katoa i te taha o te moana.</p> 
 <p><a name="an_4:2">4:2</a> A he maha ana mea i whakaako ai ki a ratou, he mea whakarite, i mea hoki ki a ratou i a ia e ako ana,</p> 
 <p><a name="an_4:3">4:3</a> Whakarongo; Na i haere atu te kairui ki te rui:</p> 
 <p><a name="an_4:4">4:4</a> A, i a ia e rui ana, ka ngahoro etahi ki te taha o te ara, a, ko te rerenga mai o nga manu o te rangi, na kainga ake.</p> 
 <p><a name="an_4:5">4:5</a> Ko etahi i ngahoro ki te wahi kamaka, ki te wahi kihai i nui te oneone; a pihi tonu ake, kahore hoki i hohonu te oneone.</p> 
 <p><a name="an_4:6">4:6</a> A, no te whitinga o te ra, ngaua iho; a, no te mea kahore he putake, memenge noa iho.</p> 
 <p><a name="an_4:7">4:7</a> Ko etahi i ngahoro ki roto ki nga tataramoa, a, no te tupunga ake o nga tataramoa, kowaowaotia ana nga purapura, a kore ake he hua.</p> 
 <p><a name="an_4:8">4:8</a> Ko etahi i ngahoro ki te oneone pai, a whai hua ana; ka tupu, ka nui, ka ea ake, no etahi e toru tekau, no etahi e ono tekau, no etahi kotahi rau.</p> 
 <p><a name="an_4:9">4:9</a> I mea ano ia ki a ratou, Ki te whai taringa tetahi hei whakarongo, kia rongo ia.</p> 
 <p><a name="an_4:10">4:10</a> Na ka mahue ko ia anake, ka ui ki a ia ona hoa me te tekau ma rua ki taua kupu whakarite.</p> 
 <p><a name="an_4:11">4:11</a> Ka mea ia ki a ratou, Kua hoatu ki a koutou te matauranga ki te mea ngaro o te rangatiratanga o te Atua: ki te hunga ia o waho e ra rototia ana nga mea katoa i te kupu whakarite:</p> 
 <p><a name="an_4:12">4:12</a> Mo te titiro rawa atu ratou, na e kore e kite; rongo rawa, na e kore e matau; kei tahuri, a ka murua o ratou hara.</p> 
 <p><a name="an_4:13">4:13</a> I mea ano ia ki a ratou, Kahore ranei koutou e matau ki tenei kupu whakarite? a me pehea ka matau ai koutou ki nga kupu whakarite katoa?</p> 
 <p><a name="an_4:14">4:14</a> Ko te kairui e rui ana i te kupu.</p> 
 <p><a name="an_4:15">4:15</a> Ko enei te hunga i te taha o te ara, i te wahi e ruia ana te kupu; i to ratou rongonga, na haere tonu mai a Hatana, kapohia ake te kupu i ruia ki o ratou ngakau.</p> 
 <p><a name="an_4:16">4:16</a> Ko enei te hunga i te taha o te purapura i nga wahi kamaka; ko te hunga, i to ratou rongonga ai i te kupu, hohoro tonu te tango, hari tonu;</p> 
 <p><a name="an_4:17">4:17</a> Na kahore o ratou pakiaka, ka whakapakari kau noa: heoi, i te panga o te whakapawera, o te whakatoi ranei mo te kupu, he tonu iho.</p> 
 <p><a name="an_4:18">4:18</a> Na ko enei te hunga i nga purapura i roto i nga tataramoa; ko nga mea i rongo ki te kupu,</p> 
 <p><a name="an_4:19">4:19</a> A, i te putanga o te whakaaro ki tenei ao, o te hangarau o nga taonga, o nga hiahia ki era atu mea, kowaowaotia iho te kupu, a kore ake he hua.</p> 
 <p><a name="an_4:20">4:20</a> Na ko enei te hunga i nga purapura i te oneone pai: ko te hunga e rongo ana ki te kupu, a tango ana, a whai hua ana, o etahi e toru tekau, o etahi e ono tekau, o etahi kotahi rau.</p> 
 <p><a name="an_4:21">4:21</a> ¶ I mea ano ia ki a ratou, Ko raro koia i te mehua whakatu ai i te rama, ina mauria mai, ko raro ranei i te moenga? he teka ianei me whakatu ki runga ki te turanga?</p> 
 <p><a name="an_4:22">4:22</a> E kore hoki tetahi mea i huna e mahue te whakakite; kahore hoki tetahi mea i huna, engari kia puta ki te maramatanga.</p> 
 <p><a name="an_4:23">4:23</a> Ki te mea he taringa o tetahi hei whakarongo, kia rongo ia.</p> 
 <p><a name="an_4:24">4:24</a> I mea ano ia ki a ratou, Kia tupato ki ta koutou e rongo ai: ko te mehua hoki e mehua ai koutou, hei mehua ano tena ki a koutou: a ka tapiritia ano he mea ma koutou, ma nga kaiwhakarongo.</p> 
 <p><a name="an_4:25">4:25</a> Ki te whai mea hoki tetahi, ka hoatu ano ki a ia: ki te kahore he mea a tetahi, ka tangohia i a ia ana ake.</p> 
 <p><a name="an_4:26">4:26</a> I mea ano ia, I rite hoki te rangatiratanga o te rangi ki te tangata i maka e ia he purapura ki te oneone;</p> 
 <p><a name="an_4:27">4:27</a> A ka moe, ka ara, i te po, i te ao, me te tupu ano tera te purapura, te matau ia na te aha.</p> 
 <p><a name="an_4:28">4:28</a> E hua ana hoki te whenua i tona kaha ake ano; ko te rau ki mua, ko reira te puku, muri iho ko te witi pakari i roto i te puku.</p> 
 <p><a name="an_4:29">4:29</a> Otira ka rite nga hua, hohoro tonu tana tuku atu i tana toronaihi, kua taea hoki te kotinga.</p> 
 <p><a name="an_4:30">4:30</a> I mea ano ia, Me whakarite e tatou te rangatiratanga o te Atua ki te aha? he aha oti te kupu whakarite hei whakaahua atu ma tatou?</p> 
 <p><a name="an_4:31">4:31</a> E rite ana ki te pua nani, i tona whakatokanga ki te whenua, ko te iti rawa ia o nga purapura katoa i runga i te whenua:</p> 
 <p><a name="an_4:32">4:32</a> Otira, ka oti te whakato, ka tupu, ka nui ake i nga otaota katoa, a ka nunui ona manga: no ka noho nga manu o te rangi i tona taumarumarutanga iho.</p> 
 <p><a name="an_4:33">4:33</a> Na he maha ana kupu whakarite pera, i korerotia ai e ia te kupu ki a ratou, ko a ratou i ahei ai te whakarongo.</p> 
 <p><a name="an_4:34">4:34</a> A heoi ana kupu ki a ratou he kupu whakarite anake: otiia ka noho ko ratou anake, ka whakaaturia e ia nga mea katoa ki ana akonga.</p> 
 <p><a name="an_4:35">4:35</a> ¶ Na, i taua ra, i te ahiahi, ka mea ia ki a ratou, Tatou ka whakawhiti ki tawahi.</p> 
 <p><a name="an_4:36">4:36</a> Na, ka mahue iho te mano, ka mauria ia e ratou, i runga tonu ano ia i te kaipuke. I a ia ano etahi atu kaipuke.</p> 
 <p><a name="an_4:37">4:37</a> Na ko te putanga o tetahi hau, he tupuhi, a eke ana nga ngaru ki runga ki te kaipuke, a tomo noa.</p> 
 <p><a name="an_4:38">4:38</a> Na ko ia i te kei i runga i te urunga e moe ana: a ka whakaara ratou i a ia, ka mea ki a ia, E te Kaiwhakaako, kahore ou manawapa ki a tatou ka ngaro?</p> 
 <p><a name="an_4:39">4:39</a> Na ka ara ia, a riria iho e ia te hau, ka mea ia ki te moana, Kati, whakamutua. Na mariri tonu iho te hau, takoto ana he marino nui.</p> 
 <p><a name="an_4:40">4:40</a> Katahi ia ka mea ki a ratou, He aha ta koutou e mataku nei? he aha koutou te whakapono ai?</p> 
 <p><a name="an_4:41">4:41</a> Na ka mataku whakaharahara ratou, ka mea tetahi ki tetahi, Ko wai tenei, ina ka rongo rawa te hau me te moana ki a ia?</p> 
 <p><a name="an_5:1">5:1</a> ¶ A ka whiti ratou ki tawahi o te moana, ki te whenua o nga kararini.</p> 
 <p><a name="an_5:2">5:2</a> Na, mahuta kau i te kaipuke, ka tutaki ki a ia tetahi tangata i puta mai i nga urupa, he wairua poke tona,</p> 
 <p><a name="an_5:3">5:3</a> Kei nga urupa nei tona nohoanga; a, ahakoa he mekameka, hore rawa ia i taea e tetahi tangata te here.</p> 
 <p><a name="an_5:4">5:4</a> He maha hoki ona herenga ki nga here waewae, ki nga mekameka, heoi motumotuhia ana e ia nga mekameka, mongomonga noa ano nga here waewae: kihai tetahi tangata i kaha ki te whakamarie i a ia.</p> 
 <p><a name="an_5:5">5:5</a> I nga urupa tonu ia, i nga maunga i te po, i te ao, e hamama ana, e haehae ana i a ia ki te kohatu.</p> 
 <p><a name="an_5:6">5:6</a> A, i tona kitenga i a Ihu i tawhiti, oma ana ia, koropiko ana ki a ia.</p> 
 <p><a name="an_5:7">5:7</a> He nui tona reo ki te karanga, ka mea, Ko te aha taku ki a koe, e Ihu, e te Tama a te Atua, a te Runga Rawa? ko te Atua taku whakaoati mou, na kaua ahau e whakamamaetia.</p> 
 <p><a name="an_5:8">5:8</a> He meatanga hoki nana ki a ia, Puta mai i tenei tangata, e te wairua poke.</p> 
 <p><a name="an_5:9">5:9</a> Na ka ui ia ki a ia, Ko wai tou ingoa? Ka whakahokia e tera, ka mea, Ko Rihiona toku ingoa: he tokomaha hoki matou.</p> 
 <p><a name="an_5:10">5:10</a> A he nui tana inoi ki a ia kia kaua ratou e tonoa atu i taua whenua.</p> 
 <p><a name="an_5:11">5:11</a> Na kei reira, kei nga maunga, tetahi kahui poaka e kai ana, tona tini.</p> 
 <p><a name="an_5:12">5:12</a> Na ka inoi nga rewera katoa ki a ia, ka mea, Tonoa matou ki nga poaka, kia tomo matou ki a ratou.</p> 
 <p><a name="an_5:13">5:13</a> Na tukua ana ratou e Ihu, Heoi, ko te putanga o nga wairua poke, ka tomo ki nga poaka: ko te tino rerenga o te kahui ra te pari ki te moana, ko te maha kei te rua mano, a paremo iho ki te moana.</p> 
 <p><a name="an_5:14">5:14</a> Na whati ana nga kaiwhangai o nga poaka, a korerotia ana ki te pa, ki aua whenua. Na ka puta ratou a kia kite i taua mea kua meatia nei.</p> 
 <p><a name="an_5:15">5:15</a> A, no to ratou taenga mai ki a Ihu, ka kite i te tangata i nohoia nei e nga rewera, tera i te rihiona, e noho ana, kua oti te whakakakahu, kua tika nga mahara, ka mataku ratou.</p> 
 <p><a name="an_5:16">5:16</a> A ka korerotia ki a ratou, e te hunga i kite, te meatanga ki te tangata i nga rewera, ki nga poaka hoki.</p> 
 <p><a name="an_5:17">5:17</a> Na ka anga ratou ka tohe ki a ia kia haere atu i o ratou wahi.</p> 
 <p><a name="an_5:18">5:18</a> A, no ka eke ia ki te kaipuke, ka inoi ki a ia te tangata i nga rewera, kia waiho ia hei hoa mona.</p> 
 <p><a name="an_5:19">5:19</a> Otira kihai a Ihu i tuku i a ia, engari i mea atu ki a ia, haere ki tou whare, ki ou whanaunga, ka korero ki a ratou i nga mea nui i meinga e te Ariki ki a koe, i tana atawhaitanga hoki i a koe.</p> 
 <p><a name="an_5:20">5:20</a> Na ka haere ia, ka anga ka korero ki Rekaporihi, i nga mea nunui i mea ai a Ihu ki a ia: a miharo ana nga tangata katoa.</p> 
 <p><a name="an_5:21">5:21</a> ¶ A, no te whitinga atu ano o Ihu ki tawahi i runga i te kaipuke, he nui te tangata i huihui ki a ia: i te taha ano ia o te moana.</p> 
 <p><a name="an_5:22">5:22</a> Na ko te haerenga mai o tetahi o nga rangatira o te whare karakia, ko Hairuha tona ingoa; ka kite i a ia, ka takoto ki ona waewae,</p> 
 <p><a name="an_5:23">5:23</a> He nui tana inoi ki a ia, ka mea, Ko taku tamahine nohinohi kei te whakahemohemo: kia haere ake koe ki te whakapa i ou ringa ki a ia kia ora ai; a ka ora.</p> 
 <p><a name="an_5:24">5:24</a> Na haere tahi ana raua; he tini hoki te tangata i aru i a ia, popo tonu ki a ia.</p> 
 <p><a name="an_5:25">5:25</a> Na ko tetahi wahine e mate ana i te pakaruhanga toto, ka tekau ma rua nga tau,</p> 
 <p><a name="an_5:26">5:26</a> He maha nga meatanga a nga rata tokomaha ki a ia, hemo noa ana rawa katoa, te matutu ake tetahi wahi, heoi kake haere ana te mate;</p> 
 <p><a name="an_5:27">5:27</a> A, no tona rongonga ki a Ihu, ka haere i muri i roto i te mano, a pa ana ki tona kakahu.</p> 
 <p><a name="an_5:28">5:28</a> I mea hoki, Ahakoa pa kau ahau ki ona kakahu, ka ora ahau.</p> 
 <p><a name="an_5:29">5:29</a> A mimiti tonu ake te puna o ona toto; no ka mahara a roto o tona tinana kua ora ia i te mate.</p> 
 <p><a name="an_5:30">5:30</a> Na mohio tonu a Ihu kua puta he mana i roto i a ia, ka tahurihuri i roto i te mano, ka mea, Ko wai tenei kua pa nei ki oku kakahu?</p> 
 <p><a name="an_5:31">5:31</a> Ka mea ana akonga ki a ia, E kite ana koe i te mano e popo nei ki a koe, a e mea ana koe, Ko wai tenei kua pa mai ki ahau?</p> 
 <p><a name="an_5:32">5:32</a> Heoi tirotiro ana ia kia kite i te wahine i mea nei i tenei mea.</p> 
 <p><a name="an_5:33">5:33</a> Na ka haere mai te wahine me te wehi, me te wiri, i mahara hoki ki te mea i meatia ki a ia, a takoto ana ki tona aroaro, korerotia katoatia ana e ia te tikanga ki a ia.</p> 
 <p><a name="an_5:34">5:34</a> Ano ra ko Ihu ki a ia, E ko, na tou whakapono koe i ora ai; haere marie, kia ora koe i tou mate.</p> 
 <p><a name="an_5:35">5:35</a> ¶ I a ia ano e korero ana, ka haere mai etahi o nga tangata a te rangatira o te whare karakia, ka mea, Kua mate tau tamahine: hei aha ake mau te whakararuraru i te Kaiwhakaako?</p> 
 <p><a name="an_5:36">5:36</a> Otira kahore a Ihu i aro ki te kupu i korerotia, ka mea atu ki te rangatira o te whare karakia, Kaua e wehi, ko te whakapono ia kia whakapono.</p> 
 <p><a name="an_5:37">5:37</a> A kihai tetahi tangata i tukua kia haere tahi me ia, ko Pita anake, ko hemi, ko Hoani teina o Hemi.</p> 
 <p><a name="an_5:38">5:38</a> A, no te taenga atu ki te whare o te rangatira o te whare karakia, ka kite ia i te ngangau, i te nui hoki o te tangi, o te aue a etahi.</p> 
 <p><a name="an_5:39">5:39</a> A, i tona tomokanga ki roto, ka mea ia ki a ratou, He aha koutou ka ngangau ai, ka tangi ai? kahore te kotiro i mate, engari e moe ana.</p> 
 <p><a name="an_5:40">5:40</a> Na kataina iho ia e ratou. Heoi, ka oti katoa te pei ki waho, ka mau ia ki te papa, ki te whaea o te kotiro, ratou ko ona hoa, ka tomo ki te wahi i takoto ai te kotiro.</p> 
 <p><a name="an_5:41">5:41</a> Na ka mau ia ki te ringa o te kotiro, ka mea ki a ia, Tarita kumi; ko tona whakamaoritanga tenei, E ko, ko taku kupu tenei ki a koe, e ara.</p> 
 <p><a name="an_5:42">5:42</a> Na whakatika tonu ake te kotiro, a haere ana; kotahi tekau ma rua hoki ona tau. Na ko te tino miharotanga i miharo ai ratou.</p> 
 <p><a name="an_5:43">5:43</a> A he nui tana whakatupato i a ratou, kia kaua tenei e mohiotia e tetahi tangata; ka ki kia hoatu he kai mana.</p> 
 <p><a name="an_6:1">6:1</a> ¶ A i haere ia i reira, a ka tae ki tona kainga tupu; me te aru ano ana akonga i a ia.</p> 
 <p><a name="an_6:2">6:2</a> A, ka taka mai te hapati, ka anga ia ka whakaako i roto i te whare karakia; a he tokomaha hoki, i to ratou rongonga, i miharo, i mea, No hea enei mea a tenei tangata? he matauranga aha tenei kua hoatu nei ki a ia, a he aha te tikanga o enei merek ara nunui kua oti nei i ona ringa?</p> 
 <p><a name="an_6:3">6:3</a> Ehara ianei tenei i te kamura, i te tama a Meri, i te tuakana o Hemi, o Hohi, o Hura, o Haimona? Kahore ianei ona tuahine i konei, i a tatou nei? Heoi he ana ratou ki a ia.</p> 
 <p><a name="an_6:4">6:4</a> Otira ka mea a Ihu ki a ratou, kei tona kainga anake, kei ona whanaunga, kei tona whare, te poropiti hapa ai i te honore.</p> 
 <p><a name="an_6:5">6:5</a> A kihai ia i ahei te mea i tetahi merekara ki reira, heoi ano ko te whakapa i ona ringa ki etahi tangata turoro torutoru kia ora ai.</p> 
 <p><a name="an_6:6">6:6</a> A miharo ana ia ki to ratou whakaponokore. Na haereerea ana e ia nga kainga a tawhio noa, whakaako ai.</p> 
 <p><a name="an_6:7">6:7</a> ¶ Katahi ia ka karanga i te tekau ma rua, ka anga ka tono i a ratou tokorua, tokorua; a hoatu ana ki a ratou he mana hei pei i nga wairua poke.</p> 
 <p><a name="an_6:8">6:8</a> I whakahau ia ki a ratou, kia kaua tetahi mea e mauria ki te ara, he tokotoko anake; kaua he putea, kaua he taro, kaua he moni mo roto i te whitiki:</p> 
 <p><a name="an_6:9">6:9</a> Engari nga hu, e here na; kaua hoki e takiruatia he koti hei kakahu.</p> 
 <p><a name="an_6:10">6:10</a> I mea ano ia ki a ratou, Ka tapoko ki tetahi whare, hei reira noho ai a haere noa i reira.</p> 
 <p><a name="an_6:11">6:11</a> A, ki te kahore etahi e manako ki a koutou, ki te kore e whakarongo ki a koutou, ina haere atu koutou i reira, ruia atu te puehu i raro i o koutou waewae hei whakaatu ki a ratou. E pono taku e mea atu nei ki a koe, E pai atu mo Hotoma me Komorah a a te ra whakawa, i to tenei pa.</p> 
 <p><a name="an_6:12">6:12</a> Na ka haere ratou, ka kauwhau kia ripeneta te tangata.</p> 
 <p><a name="an_6:13">6:13</a> He maha hoki nga rewera i peia, he tokomaha ano nga turoro i kaukauria ki te hinu, i whakaorangia.</p> 
 <p><a name="an_6:14">6:14</a> ¶ A ka rongo a Kingi Herora ki enei mea; nui haere hoki tona ingoa: a ka mea ia, Kua ara a Hoani Kaiiriiri i te hunga mate, na reira i mahi ai nga merekara i roto i a ia.</p> 
 <p><a name="an_6:15">6:15</a> Ko etahi i mea, Ko Iraia tenei. Ko etahi, he poropiti ia, he pera ranei me tetahi o nga poropiti.</p> 
 <p><a name="an_6:16">6:16</a> Heoi, i te rongonga o Herora, ka mea ia, Ko Hoani tenei i poutoa e ahau te matenga: kua ara ia.</p> 
 <p><a name="an_6:17">6:17</a> I tono tangata hoki taua Herora, a hopukia ana a Hoani, herea iho ki te whare herehere, he mea mo Heroriaha, mo te wahine a tona tuakana a Piripi: kua marenatia hoki e ia.</p> 
 <p><a name="an_6:18">6:18</a> Na Hoani hoki i mea ki a Herora, E kore e tika kia riro i a koe te wahine a tou tuakana.</p> 
 <p><a name="an_6:19">6:19</a> Na ka mauahara a Heroriaha ki a ia, ka mea kia whakamatea ia; heoi kihai i taea:</p> 
 <p><a name="an_6:20">6:20</a> I hopohopo hoki a Herora ki a Hoani, i mohio hoki ki a ia he tangata tika, he tapu, na ka ata tiaki i a ia. I tona rongonga ki a ia he nui tona pororaru; a i whakaahuareka ano ki te whakarongo ki a ia.</p> 
 <p><a name="an_6:21">6:21</a> A ka tae ki tetahi wa pai, i te takanga ai a Herora i tona ra whanautanga, he hakari ma ana tangata nunui, ma nga rangatira hoia, ma nga tino tangata o Kariri;</p> 
 <p><a name="an_6:22">6:22</a> A ka haere te tamahine a taua Heroriaha ki roto, ka kanikani, ka ahuareka a Herora ratou ko te hunga e noho tahi ana, a ka mea te kingi ki te kotiro ra, Mau e tono ki ahau tau e pai ai, a ka hoatu e ahau ki a koe.</p> 
 <p><a name="an_6:23">6:23</a> Na ka oati ia ki a ia, Ko tau e tono ai ki ahau, ahakoa ko tetahi taha o toku rangatiratanga, me hoatu e ahau ki a koe.</p> 
 <p><a name="an_6:24">6:24</a> Na ka haere ia, ka korero ki tona whaea, Me tono ahau kite aha? Ka mea tera, Ki te matenga o Hoani Kaiiriiri.</p> 
 <p><a name="an_6:25">6:25</a> Na hohoro tonu tona haere ki te kingi, ka tono, ka mea, Ko taku e pai ai, kia homai e koe ki ahau aianei ko te matenga o Hoani Kaiiriiri i runga i te rihi.</p> 
 <p><a name="an_6:26">6:26</a> Na nui atu te pouri o te kingi; otira i te whakaaro ki ana oati, ki te hunga hoki e noho tahi ana me ia, kihai i pai kia whakakahoretia tana.</p> 
 <p><a name="an_6:27">6:27</a> Na tonoa tonutia atu e te kingi tetahi o ana hoia kaitiaki me te whakahau atu kia mauria mai tona matenga: a haere ana tera, poutoa iho e ia tona matenga i roto i te whare herehere,</p> 
 <p><a name="an_6:28">6:28</a> A mauria mai ana tona matenga i runga i te rihi, hoatu ana ki te kotiro: a na te kotiro i hoatu ki tona whaea.</p> 
 <p><a name="an_6:29">6:29</a> A, no ka rongo ana akonga, ka haere mai ka tangohia tona tinana, a whakatakotoria ana ki te urupa.</p> 
 <p><a name="an_6:30">6:30</a> ¶ Na ka huihui nga apotoro ki a Ihu, korerotia ana e ratou ki a ia nga mea katoa i mea ai ratou, i whakaako ai.</p> 
 <p><a name="an_6:31">6:31</a> Na ka mea ia ki a ratou, Haere mai koutou na na ki te koraha ki te wahi motu ke, kia ta ai te manawa: he tokomaha hoki e haere mai ana, e haere atu ana, no kihai rawa ratou i watea ki te kai.</p> 
 <p><a name="an_6:32">6:32</a> A haere puku ana ratou ki te koraha ki tetahi wahi motu ke ra te kaipuke.</p> 
 <p><a name="an_6:33">6:33</a> A i kite nga mano i to ratou haerenga, he tokomaha i matau ki a ia, na ka oma a waewae ki reira i roto i nga pa katoa, a ko ratou kua tae wawe.</p> 
 <p><a name="an_6:34">6:34</a> A ka puta a Ihu, ka kite i te hui nui, ka aroha ki a ratou, no te mea i rite ratou ki te hipi heparakore: a ka anga ia ka whakaako i a ratou ki nga mea maha.</p> 
 <p><a name="an_6:35">6:35</a> Na, kua heke noa atu te ra, ka haere atu ana akonga ki a ia, ka mea, He wahi koraha tenei, kua heke noa atu te ra:</p> 
 <p><a name="an_6:36">6:36</a> Tonoa atu ratou kia haere ki nga whenua, ki nga kainga i tetahi taha, i tetahi taha, ki te hoko kai ma ratou.</p> 
 <p><a name="an_6:37">6:37</a> Na ka whakahoki ia, ka mea ki a ratou, Ma koutou e hoatu he kai ma ratou. Ka mea ratou ki a ia, Me haere oti matou ki te hoko taro ki nga pene e rua rau, ka hoatu ai hei kai ma ratou?</p> 
 <p><a name="an_6:38">6:38</a> Ka mea ia ki a ratou, E hia a koutou taro? Tikina tirohia. Ka mohio ratou, na ka mea, E rima, e rua hoki nga ika.</p> 
 <p><a name="an_6:39">6:39</a> Ka mea ia ki a ratou kia meinga ratou katoa kia noho, he nohoanga, he nohoanga, ki runga ki te tarutaru matomato.</p> 
 <p><a name="an_6:40">6:40</a> Na ka noho ratou, he ropu, he ropu, tataki rau, tataki rima tekau.</p> 
 <p><a name="an_6:41">6:41</a> A ka mau ia ki nga taro e rima, ki nga ika hoki e rua, ka titiro ki runga ki te rangi, ka whakapai, ka whakawhati i nga taro, a hoatu ana ki ana akonga kia whakatakotoria ma ratou; i tuwhaina ano hoki e ia nga ika e rua ma ratou katoa.</p> 
 <p><a name="an_6:42">6:42</a> A kai katoa ana ratou, a ka makona.</p> 
 <p><a name="an_6:43">6:43</a> A kotahi tekau ma rua nga kete i kohia e ratou, ki tonu i nga whatiwhatinga, i nga ika hoki.</p> 
 <p><a name="an_6:44">6:44</a> A me te mea e rima mano nga tane i kai taro ra.</p> 
 <p><a name="an_6:45">6:45</a> ¶ A akiaki tonu iho ia i ana akonga kia eke ki te kaipuke, kia whakawhiti i mua i a ia ki tawahi, ki Petahaira, i a ia e tono ana i te mano kia haere.</p> 
 <p><a name="an_6:46">6:46</a> Na ka mutu tana poroporoaki, ka haere ia ki te maunga ki te inoi.</p> 
 <p><a name="an_6:47">6:47</a> Na kua ahiahi, i waenga moana te kaipuke, ko ia anake hoki i uta.</p> 
 <p><a name="an_6:48">6:48</a> Na ka kite ia i a ratou e ruwha ana i te hoenga; i he hoki te hau ki a ratou: a i te wha o nga mataaratanga o te po ka haere atu ia ki a ratou, i haere maori atu i runga i te moana, me te mea hoki ka pahika ke i a ratou.</p> 
 <p><a name="an_6:49">6:49</a> A, no ka kite ratou i a ia e haere ana i runga i te moana, ka mahara he wairua, ka aue:</p> 
 <p><a name="an_6:50">6:50</a> I kite hoki ratou katoa i a ia, a ihiihi ana. Otira ka hohoro ia te korero ki a ratou, ka mea ki a ratou, Kia manawanui: ko ahau tenei; kaua e wehi.</p> 
 <p><a name="an_6:51">6:51</a> Na ka eke ia ki te kaipuke ki a ratou; a mariri iho te hau: a nui atu to ratou ohomauri, miharo ana.</p> 
 <p><a name="an_6:52">6:52</a> Kihai hoki i mahara ki nga taro: he pakeke hoki no o ratou ngakau.</p> 
 <p><a name="an_6:53">6:53</a> A, no to ratou whitinga atu, ka tae ki te whenua o Kenehareta, ka herea te kaipuke ki uta.</p> 
 <p><a name="an_6:54">6:54</a> No to ratou mahutatanga i te kaipuke, mohio tonu ratou ki a ia,</p> 
 <p><a name="an_6:55">6:55</a> A ka oma puta noa i taua whenua, a tawhio noa, ka anga ka mau mai i nga turoro i runga i nga moenga ki te wahi, i rongo ai ratou kei reira ia.</p> 
 <p><a name="an_6:56">6:56</a> A, i ona haerenga katoatanga ki nga kainga, ki nga pa, ki nga whenua ranei, ka whakatakotoria e ratou nga turoro ki nga kainga hokohoko, ka inoi ki a ia kia pa kau atu ratou ki te taniko o tona kakahu: a ora ake nga tangata katoa i pa ki a ia.</p> 
 <p><a name="an_7:1">7:1</a> ¶ Na ka huihui ki a ia nga Parihi, me etahi o nga karaipi i haere mai i Hiruharama.</p> 
 <p><a name="an_7:2">7:2</a> A, no to ratou kitenga i etahi o ana akonga e kai taro ana me te noa ano nga ringa, ara kihai i horoia, ka whakahe ratou.</p> 
 <p><a name="an_7:3">7:3</a> e kore hoki nga Parihi me nga Hurai katoa e kai, ki te kahore i ata horoia nga ringa, e pupuri ana hoki i te whakarerenga iho a nga kaumatua.</p> 
 <p><a name="an_7:4">7:4</a> E kore ano ratou e kai ina hoki mai i te kainga hokohoko, ki te mea kahore i horoi. He maha hoki era atu mea tuku iho kia puritia e ratou, nga horoinga o anga kapu, o nga pata, o nga mea parahi, o nga nohoanga.</p> 
 <p><a name="an_7:5">7:5</a> Katahi ka ui nga Parihi me nga karaipi ki a ia, He aha au akonga te haere ai i runga i te whakarerenga iho a nga kaumatua, a kahore e horoi i nga ringa ina kai taro?</p> 
 <p><a name="an_7:6">7:6</a> Na ka mea ia ki a ratou, Tika rawa ta Ihaia i poropiti ai mo koutou, mo te hunga tinihanga, te mea hoki i tuhituhia, Ko te iwi nei, ko o ratou ngutu hei whakahonore i ahau, ko o ratou ngakau ia matara noa atu i ahau.</p> 
 <p><a name="an_7:7">7:7</a> Otira maumau karakia noa ratou ki ahau, ko ta ratou nei hoki e whakaako ai ko nga whakahau a te tangata.</p> 
 <p><a name="an_7:8">7:8</a> Kei te whakarere hoki koutou i ta te Atua kupu ako, ka mau ki te waihotanga iho a te tangata.</p> 
 <p><a name="an_7:9">7:9</a> A ka mea ia ki a ratou, Tena ra ta koutou hanga ki te whakakahore i te whakahau a te Atua, kia mau ai koutou ki ta koutou whakarerenga iho.</p> 
 <p><a name="an_7:10">7:10</a> I mea hoki a Mohi, Whakahonoretia tou papa me tou whaea; me tenei, Ki te korero kino tetahi mo tona papa, mo tona whaea ranei, kia mate ia, mate rawa:</p> 
 <p><a name="an_7:11">7:11</a> Ko koutou ia hei mea, ki te mea tetahi ki tona papa, ki tona whaea ranei, Ko taku mea hei atawhainga mou he Koropana, ara, he mea i hoatu ki te Atua;</p> 
 <p><a name="an_7:12">7:12</a> Kahore koutou aianei i te tuku i a ia ki te mea i tetahi aha ma tona papa, ma tona whaea ranei;</p> 
 <p><a name="an_7:13">7:13</a> Ka waiho e koutou ta koutou whakarerenga iho, i whakarerea iho nei e koutou, hei whakakahore mo ta te Atua kupu: he maha hoki nga mea pena e meinga ana e koutou.</p> 
 <p><a name="an_7:14">7:14</a> Na karangatia ana ano e ia te mano ki a ia, a mea ana ki a ratou, Whakarongo mai koutou katoa, kia matau hoki:</p> 
 <p><a name="an_7:15">7:15</a> Kahore he mea o waho o te tangata ka tapoko nei ki roto ki a ia hei whakanoa i a ia: engari nga mea e puta ana mai i roto i a ia, ma ena e noa ai te tangata.</p> 
 <p><a name="an_7:16">7:16</a> Ki te whai taringa tetahi hei whakarongo, kia rongo ia.</p> 
 <p><a name="an_7:17">7:17</a> A, no ka mawehe ke ia i te mano ki te whare, ka ui ana akonga ki a ia ki te tikanga o tena kupu whakarite.</p> 
 <p><a name="an_7:18">7:18</a> Na ka mea ia ki a ratou, Ha, he kuware ano koutou? Kahore koutou i matau, ko nga mea katoa o waho e tapoko nei ki te tangata, e kore ia e noa i era;</p> 
 <p><a name="an_7:19">7:19</a> No te mea e kore e tapoko ki tona ngakau, engari ki te kopu a puta ana ki te poka? He korero tenei nana kia kiia ai he ma nga kai katoa.</p> 
 <p><a name="an_7:20">7:20</a> I mea ano ia, Ko te mea e puta ake ana i te tangata, ma tera e noa ai te tangata.</p> 
 <p><a name="an_7:21">7:21</a> No roto hoki, no te ngakau o nga tangata te putanga o nga whakaaro kino, o nga moepuku,</p> 
 <p><a name="an_7:22">7:22</a> O nga tahae, o nga kohuru, o nga puremu, o nga hiahia apo, o nga kino, o te tinihanga, o te hiahia taikaha, o te kanohi kino, o te kohukohu, o te whakapehapeha, o te wairangi:</p> 
 <p><a name="an_7:23">7:23</a> No roto te putanga ake o enei kino katoa, a ma reira e noa ai te tangata.</p> 
 <p><a name="an_7:24">7:24</a> ¶ Na ka whakatika atu ia i reira, ka haere ki nga wahi o Taira, o Hairona; a tomo ana ki tetahi whare, kihai hoki ia i pai kia rongo tetahi tangata: otiia kihai ia i ngaro.</p> 
 <p><a name="an_7:25">7:25</a> I reira hoki ka rangona ia e tetahi wahine, he wairua poke to tana kotiro, a haere ana mai, takoto ana ki ona waewae:</p> 
 <p><a name="an_7:26">7:26</a> He wahine Kariki hoki ia, ko Hairopinihia tona iwi; ka inoi ki a ia kia peia e ia te rewera i roto i tana kotiro.</p> 
 <p><a name="an_7:27">7:27</a> Na ka mea a Ihu ki a ia, Tukua kia matua makona nga tamariki: e kore hoki e pai kia tangohia te taro a nga tamariki, kia maka ma nga kuri.</p> 
 <p><a name="an_7:28">7:28</a> Otira ka whakahoki ia, ka mea ki a ia, Ae ra, e te Ariki, e kai ana ano nga kuri i raro i te tepu i nga kongakonga a nga tamariki.</p> 
 <p><a name="an_7:29">7:29</a> Na ka mea ia ki a ia, Koia kei tena kupu, haere; kua puta te rewera i roto i tau kotiro.</p> 
 <p><a name="an_7:30">7:30</a> A ka haere atu ia ki tona whare, na rokohanga atu e takoto ana tana kotiro i runga i te moenga, kua puta te rewera.</p> 
 <p><a name="an_7:31">7:31</a> ¶ A i hoki ano ia i nga wahi o Taira, o Hairona, haere ana ki te moana o Kariri, ra waenga o nga wahi o Rekaporihi.</p> 
 <p><a name="an_7:32">7:32</a> Na ka mauria mai ki a ia he turi e whango ana; ka tohe ki a ia kia whakapakia iho tona ringa ki a ia.</p> 
 <p><a name="an_7:33">7:33</a> Na ka tangohia ia e ia i roto i te mano ki tahaki, a kuhua ana ona maihao ki ona taringa, na ka tuwha, ka whakapa ki tona arero;</p> 
 <p><a name="an_7:34">7:34</a> Ka titiro ki te rangi, ka whakapumanawa, ka mea ki a ia, Epata, ara, Kia puare.</p> 
 <p><a name="an_7:35">7:35</a> Na puare tonu iho ona taringa, korokoro noa ana te here o tona arero, na kua tika ana korero.</p> 
 <p><a name="an_7:36">7:36</a> Katahi ia ka whakatupato i a ratou kia kaua e korerotia ki te tangata: otira ahakoa te nui o tana whakatupato i a ratou, nui noa atu ta ratou korero haere.</p> 
 <p><a name="an_7:37">7:37</a> A tino miharo rawa ratou, ka mea, pai tonu tana meatanga i nga mea katoa: e mea ana ia i nga turi kia rongo, i nga wahangu kia korero.</p> 
 <p><a name="an_8:1">8:1</a> ¶ I aua ra i te mea he nui rawa te mano, kahore hoki he kai ma ratou, ka karanga a Ihu ki ana akonga, ka mea ki a ratou,</p> 
 <p><a name="an_8:2">8:2</a> E aroha ana ahau ki nga tangata, ka toru nei hoki o ratou ra e noho ana ki ahau, a kahore a ratou kai:</p> 
 <p><a name="an_8:3">8:3</a> Ki te tonoa pukutia ratou e ahau ki to ratou kainga, ka hemo ki te ara; i haere mai hoki etahi o ratou i tawhiti.</p> 
 <p><a name="an_8:4">8:4</a> Na ka whakahokia e ana akonga ki a ia, Me aha e te tangata ka makona ai enei i te taro i konei, i te koraha?</p> 
 <p><a name="an_8:5">8:5</a> Ka ui ia ki a ratou, E hia a koutou taro? Ka mea ratou, E whitu.</p> 
 <p><a name="an_8:6">8:6</a> Na ka mea ia ki te mano kia noho ki te whenua: a ka mau ki nga taro e whitu, ka whakawhetai, ka whawhati, a hoatu ana e ia ki ana akonga kia whakatakotoria ki mua i a ratou: whakatakotoria ana e ratou ma te mano.</p> 
 <p><a name="an_8:7">8:7</a> He ika ano a ratou torutoru nei, he mea nonohi: a ka mutu te whakapai, ka mea ia kia whakatakotoria hoki era.</p> 
 <p><a name="an_8:8">8:8</a> Na kai ana ratou, a ka makona: a kohia ake ana o nga whatiwhatinga i toe e whitu nga kete.</p> 
 <p><a name="an_8:9">8:9</a> Me te mea e wha mano te hunga i kai: a tonoa atu ana ratou e ia.</p> 
 <p><a name="an_8:10">8:10</a> ¶ Na eke tonu ia ratou ko ana akonga ki te kaipuke, a ka tae ki nga wahi o Taramanuta.</p> 
 <p><a name="an_8:11">8:11</a> Na ka puta mai nga parihi, ka anga ka totohe ki a ia, ka rapu tohu ki a ia i te rangi, hei whakamatautau mona.</p> 
 <p><a name="an_8:12">8:12</a> Na ka hotu tona wairua, ka mea ia, He aha tenei whakatupuranga ka rapu ai ki te tohu? he pono taku e mea nei ki a koutou, E kore e hoatu he tohu ki tenei whakatupuranga.</p> 
 <p><a name="an_8:13">8:13</a> Na mahue ake ratou i a ia, a eke ana ano ki te kaipuke, rere ana ki tera taha.</p> 
 <p><a name="an_8:14">8:14</a> Na i wareware ratou ki te mau taro, kotahi tonu a ratou taro i te kaipuke.</p> 
 <p><a name="an_8:15">8:15</a> Na ka whakatupato ia i a ratou, ka mea, Kia mahara, kia tupato i te rewena a nga Parihi, i te rewena hoki a Herora.</p> 
 <p><a name="an_8:16">8:16</a> A ka korerorero ratou ki a ratou ano, ka mea, No te mea kahore a tatou taro.</p> 
 <p><a name="an_8:17">8:17</a> Ka mohio a Ihu, ka mea ki a ratou, he aha koutou ka korerorero ai no te mea kahore a koutou taro? kiano koutou i matau noa, kiano i mahara? e pakeke tonu ana ano ranei o koutou ngakau?</p> 
 <p><a name="an_8:18">8:18</a> He kanohi nei o koutou, a kahore e kite? he taringa nei o koutou, a kahore e rongo? kahore e mahara?</p> 
 <p><a name="an_8:19">8:19</a> I ahau i whawhati i nga taro e rima ma nga mano e rima, e hia nga kete ki o nga whatiwhatinga i kohia e koutou? Ka mea ratou ki a ia, Kotahi tekau ma rua.</p> 
 <p><a name="an_8:20">8:20</a> A i nga taro hoki e whitu ma nga mano e wha, e hia nga kete ki o nga whatiwhatinga i kohia e koutou? Ka mea ratou, E whitu.</p> 
 <p><a name="an_8:21">8:21</a> Na ka mea ia ki a ratou, Kahore ano ia koutou kia matau noa?</p> 
 <p><a name="an_8:22">8:22</a> ¶ A ka tae ratou ki Petahaira. Na ka kawea mai e ratou he matapo ki a ia, ka inoi ki a ia kia whakapangia e ia.</p> 
 <p><a name="an_8:23">8:23</a> Na ka mau ia ki te ringa o te matapo, ka arahi i a ia ki waho o te kainga; ka tuwha ki ona kanohi, a ka whakapa i ona ringa ki a ia, ka ui ki a ia me kore ia e kite i tetahi mea.</p> 
 <p><a name="an_8:24">8:24</a> Na ka titiro ake ia, ka mea, E kite ana ahau i nga tangata e haereere ana me te mea he rakau.</p> 
 <p><a name="an_8:25">8:25</a> Me i reira ka whakapakia ano nga ringa ki ona kanohi, ka mea i a ia kia titiro: na ka ora ia, a ka marama te titiro ki nga mea katoa.</p> 
 <p><a name="an_8:26">8:26</a> Na ka tono ia i a ia ki tona whare, ka mea atu, Kaua e tomo ki te kainga.</p> 
 <p><a name="an_8:27">8:27</a> ¶ Na ka haere a Ihu ratou ko ana akonga ki nga kainga o Hiharia Piripai: a i te ara ka ui ia ki ana akonga, ka mea ki a ratou, Ki ta nga tangata ki, ko wai ahau?</p> 
 <p><a name="an_8:28">8:28</a> Na ko ta ratou whakahokinga, Ko Hoani Kaiiriiri: ki ta etahi, Ko Iraia; ki ta etahi, Ko tetahi o nga poropiti.</p> 
 <p><a name="an_8:29">8:29</a> Na ka mea ia ki a ratou, Ki ta koutou na ki, ko wai ahau? Na ka whakahoki a Pita, ka mea ki a ia, Ko te Karaiti koe.</p> 
 <p><a name="an_8:30">8:30</a> Na ka whakatupato ia i a ratou, kia kaua ia e korerotia ki te tangata.</p> 
 <p><a name="an_8:31">8:31</a> Katahi ia ka anga ka whakaako i a ratou, kua takoto te tikanga kia maha nga mamae o te Tama a te tangata, kia whakakinongia hoki e nga kaumatua, e nga tohunga nui, e nga karaipi, a kia whakamatea, a kia ara ano ina pahure nga ra e toru.</p> 
 <p><a name="an_8:32">8:32</a> I korerotia matanuitia ano taua kupu e ia. Na ka mau a Pita ki a ia, ka anga ka whakahe ki tana.</p> 
 <p><a name="an_8:33">8:33</a> Otira ka tahuri ia, a, i te kitenga i ana akonga, ka whakahe ki ta Pita, ka mea, haere ki muri i ahau, e Hatana: kahore hoki ou ngakau ki nga mea a te Atua, engari ki a te tangata.</p> 
 <p><a name="an_8:34">8:34</a> Na ka karangatia e ia te mano, ratou ko ana akonga, ka mea ki a ratou, Ki te mea tetahi tangata kia haere mai ki te whai i ahau, me whakakahore ia i a ia ano, me amo i tona ripeka, ka aru ai i ahau.</p> 
 <p><a name="an_8:35">8:35</a> Ki te whai tetahi kia ora, ka mate ia; ki te mate hoki tetahi, mona i whakaaro ki ahau, ki te rongopai hoki, ka ora ia.</p> 
 <p><a name="an_8:36">8:36</a> A he aha te pai ki te tangata, ki te riro i a ia te ao katoa, a ka kore he ora mona?</p> 
 <p><a name="an_8:37">8:37</a> He aha hoki ta te tangata e hoatu ai hei utu mona kia ora?</p> 
 <p><a name="an_8:38">8:38</a> Ki te whakama hoki tetahi ki ahau, ki aku korero, i tenei whakatupuranga puremu, kino, ka whakama ano te Tama a te tangata ki a ia, ina haere mai i runga i te kororia o tona Matua, ratou ko nga anahera tapu.</p> 
 <p><a name="an_9:1">9:1</a> ¶ I mea ano ia ki a ratou, He pono taku e mea nei ki a koutou, Tenei ano etahi o te hunga e tu nei, e kore e pangia e te mate, kia kite ra ano i te rangatiratanga o te Atua e haere mai ana i runga i te kaha.</p> 
 <p><a name="an_9:2">9:2</a> A, ka pahure nga ra e ono, ka mau a Ihu ki a Pita, ki a Hemi, ki a Hoani, na kawea ana ratou e ia ki runga ki tetahi maunga tiketike, ko ratou anake: a ka puta ke tona ahua i to ratou aroaro.</p> 
 <p><a name="an_9:3">9:3</a> Na kanapa tonu ona kakahu, ma tonu me te hukarere; e kore e taea e te kaihoroi i runga i te whenua te mea kia pera te ma.</p> 
 <p><a name="an_9:4">9:4</a> Na ka puta mai ki a ratou a Iraia raua ko Mohi: e korerorero ana raua ki a Ihu.</p> 
 <p><a name="an_9:5">9:5</a> Na ka oho a Pita, ka mea ki a Ihu, E te Kaiwhakaako, he mea pai kia noho tatou ki konei: na kia hanga e matou etahi wharau kia toru: kia kotahi mou, kia kotahi mo Mohi, kia kotahi mo Iraia.</p> 
 <p><a name="an_9:6">9:6</a> Kahore hoki ia i matau ki tana e korero ai; i wehi hoki ratou.</p> 
 <p><a name="an_9:7">9:7</a> Na ko tetahi kapua e taumarumaru ana ki runga ki a ratou: a ka puta he reo i te kapua, e mea ana, Ko taku Tama tenei i aroha ai; whakarongo ki a ia.</p> 
 <p><a name="an_9:8">9:8</a> A, titiro rawa ake ratou ki tetahi taha, ki tetahi taha, kahore a ratou tangata i kite ai, ko ratou anake, ko Ihu.</p> 
 <p><a name="an_9:9">9:9</a> A, i a ratou e heke iho ana i te maunga, ka whakatupato ia i a ratou kia kaua e korerotia ki te tangata a ratou i kite ai, kia ara ra ano te Tama a te tangata i te hunga mate.</p> 
 <p><a name="an_9:10">9:10</a> A i puritia taua kupu e ratou, ka uiui ki a ratou ano, he aha ra te aranga ake i te hunga mate.</p> 
 <p><a name="an_9:11">9:11</a> A ka ui ratou ki a ia, ka mea, he aha nga karaipi ka mea ai, ko Iraia kia matua puta mai?</p> 
 <p><a name="an_9:12">9:12</a> Na ka whakahoki ia, ka mea ki a ratou, E puta ana ano a Iraia i mua ki te whakatika i nga mea katoa; kua oti ano te tuhituhi mo te Tama a te tangata, kia maha ona mamae, kia whakakahoretia.</p> 
 <p><a name="an_9:13">9:13</a> Ko taku kupu ia tenei ki a koutou, Kua tae mai ano a Iraia, heoi meatia ana e ratou ki a ia ta ratou i pai ai, nga mea hoki i tuhituhia mona.</p> 
 <p><a name="an_9:14">9:14</a> ¶ A, no to ratou taenga ki nga akonga, ka kite ratou he rahi te hui e karapoti ana i a ratou, me nga karaipi e totohe ana ki a ratou.</p> 
 <p><a name="an_9:15">9:15</a> A, kite kau te mano katoa i a ia, ka miharo, a oma ana, oha ana ki a ia.</p> 
 <p><a name="an_9:16">9:16</a> Na ka ui ia ki a ratou, He aha ta koutou e totohe na ki a ratou?</p> 
 <p><a name="an_9:17">9:17</a> Na ka whakahoki tetahi i roto i te mano, ka mea, E te Kaiwhakaako, i kawea mai e ahau taku tama ki a koe, he wairua reokore tona;</p> 
 <p><a name="an_9:18">9:18</a> A, i nga wahi e hopu ai te wairua i a ia, ka taia iho: tutu ana te huka, tetea ana ona niho, a pakoko haere ana: i mea ano ahau ki au akonga kia peia ia ki waho; heoi kihai i taea e ratou.</p> 
 <p><a name="an_9:19">9:19</a> Na ko tana whakahokinga ki a ia, ka mea, E te uri whakaponokore, kia pehea te roa o toku noho ki a koutou? kia pehea te roa o taku manawanui ki a koutou? Kawea mai ki ahau.</p> 
 <p><a name="an_9:20">9:20</a> Na kawea ana mai ia ki a ia: a, i tona kitenga i a ia, na haea tonutia iho ia e te wairua; a hinga ana ia ki te whenua, ka oke, ka huka.</p> 
 <p><a name="an_9:21">9:21</a> Na ka ui ia ki tona matua, Ka pehea te roa o te mea nei ki a ia? Ka mea ia, No te tamarikitanga:</p> 
 <p><a name="an_9:22">9:22</a> He maha ana turakanga i a ia ki te kapura, ki te wai, kia ngaro ai: otira ki te taea e koe te aha ranei, arohaina maua, kia puta tou whakaaro ki a maua.</p> 
 <p><a name="an_9:23">9:23</a> Ka mea a Ihu ki a ia, Ki te taea e koe te whakapono, ka taea nga mea katoa e te tangata whakapono.</p> 
 <p><a name="an_9:24">9:24</a> Na karanga tonu mai te matua o te tama, ka mea, E whakapono ana ahau, e te Ariki; kia puta tou whakaaro ki toku whakaponokore.</p> 
 <p><a name="an_9:25">9:25</a> A, no te kitenga o Ihu i te mano e oma mai ana, ka riria e ia te wairua poke, ka mea ki a ia, E te wairua reokore, turi, ko taku tenei ki a koe, Puta mai i roto i a ia, kaua ano e tomo ki roto ki a ia a muri ake nei.</p> 
 <p><a name="an_9:26">9:26</a> Na hamama ana tera, haehae noa iho ana i a ia, a puta ana mai ki waho: no ka pera taua tangata me te tupapaku, a he tokomaha i mea, Kua mate.</p> 
 <p><a name="an_9:27">9:27</a> Otira ka mau a Ihu ki tona ringa, ka whakaara i a ia: a ka whakatika ia.</p> 
 <p><a name="an_9:28">9:28</a> A, i a ia ka tomo ki te whare, ka ui puku ana akonga ki a ia, he aha matou te ahei ai te pei i a ia ki waho?</p> 
 <p><a name="an_9:29">9:29</a> Ano ra ko ia ki a ratou, E kore e puta noa te pena, ma te inoi anake, ma te nohopuku.</p> 
 <p><a name="an_9:30">9:30</a> ¶ Na ka hapainga e ratou i reira, a haere ana ra waenganui o Kariri; kihai hoki ia i pai kia rangona e tetahi.</p> 
 <p><a name="an_9:31">9:31</a> Ko tana hoki i whakaako ai ki ana akonga, i mea ai ki a ratou, Ka tukua te Tama a te tangata ki nga ringa o nga tangata, a ma ratou ia e whakamate; a, ka oti ia te whakamate, ka ara ake i te toru o nga ra.</p> 
 <p><a name="an_9:32">9:32</a> Na kihai ratou i matau ki taua kupu, ka mataku hoki ki te ui ki a ia.</p> 
 <p><a name="an_9:33">9:33</a> Na ka tae ratou ki Kaperenauma; a, i a ia i roto i te whare, ka ui ia ki a ratou, He aha ta koutou i korerorero ai ki a koutou i te ara?</p> 
 <p><a name="an_9:34">9:34</a> Otiia kihai ratou i kiki: ko ta ratou hoki i kore korero ai ki a ratou i te ara, ko wai te mea nui rawa.</p> 
 <p><a name="an_9:35">9:35</a> Na ka noho ia, ka karanga i te tekau ma rua, ka mea ki a ratou, Ki te whai tetahi kia whiti ko ia hei mua, ka waiho ia hei muri i te katoa, hei kaimahi ma te katoa.</p> 
 <p><a name="an_9:36">9:36</a> Na ka mau ia ki tetahi tamaiti nohinohi, a whakaturia ana ki waenganui i a ratou: na ka okooko i a ia, ka mea ki a ratou,</p> 
 <p><a name="an_9:37">9:37</a> Ki te manako tetahi ki tetahi o nga tamariki penei, he whakaaro ki toku ingoa, e manako ana ia ki ahau: ki te manako hoki tetahi ki ahau, ehara i ahau tana i manako ai, engari ko toku kaitono mai.</p> 
 <p><a name="an_9:38">9:38</a> Na ka mea a Hoani ki ia, E te Kaiwhakaako, i kite matou i tetahi e pei rewera ana i runga i tou ingoa: na riria iho e matou, kahore hoki ia e haere tahi me tatou.</p> 
 <p><a name="an_9:39">9:39</a> Na ka mea a ihu, Kaua ia e riria: ki te mea hoki noku te ingoa e mahi merekara ai tetahi, e kore e hohoro tana korero kino moku.</p> 
 <p><a name="an_9:40">9:40</a> Ko ia hoki ehara i te hoariri ki a tatou, no tatou ia.</p> 
 <p><a name="an_9:41">9:41</a> ¶ Ki te whakainumia koutou e tetahi ki te kapu wai, he whakaaro ki toku ingoa, no te mea no te Karaiti koutou, he pono taku e mea nei ki a koutou, e kore ia e hapa i tona utu.</p> 
 <p><a name="an_9:42">9:42</a> Na, ki te mea tetahi kia he tetahi o enei mea nonohi e whakapono nei ki ahau, he pai ke ki a ia me i whakairia tetahi kohatu mira ki tona kaki, a ka maka ia ki te moana.</p> 
 <p><a name="an_9:43">9:43</a> Na, ki te he koe i tou ringa, poutoa: pai ke hoki mou te tomo mutu ki te ora i te maka ringaruatia ki Kehena, ki te kapura e kore e tineia:</p> 
 <p><a name="an_9:44">9:44</a> Ki te wahi e kore ai e mate to ratou kutukutu, ki te kapura e kore e e tineia.</p> 
 <p><a name="an_9:45">9:45</a> Ki te he ano koe i tou waewae, poutoa: pai ke hoki mou te tomo kopa ki te ora i te maka waewaeruatia ki Kehena,</p> 
 <p><a name="an_9:46">9:46</a> Ki te wahi e kore ai e mate to ratou kutukutu, ki te kapura e kore e tineia.</p> 
 <p><a name="an_9:47">9:47</a> A, ki te he koe i tou kanohi, maka atu: pai ke hoki mou te tomo kanohi tahi ki te rangatiratanga o te Atua i te maka kanohiruatia ki Kehena:</p> 
 <p><a name="an_9:48">9:48</a> Ki te wahi e kore ai e mate to ratou kutukutu, ki te kapura e kore e tineia.</p> 
 <p><a name="an_9:49">9:49</a> Ta te mea ka totea nga tangata katoa ki te kapura.</p> 
 <p><a name="an_9:50">9:50</a> He pai te tote: otira ki te pirau te tote, ma te aha e whai tikanga tote ai? Kia whai tote i roto i a koutou, kia mau hoki te rongo a tetahi ki tetahi.</p> 
 <p><a name="an_10:1">10:1</a> ¶ Na ka whakatika ia i reira, haere ana ki nga wahi o Huria ki tera taha o Horano: na ka huihui mai ano nga mano ki a ia; ka whakaako ano ia i a ratou, ko tana tikanga hoki tera.</p> 
 <p><a name="an_10:2">10:2</a> Na ka haere mai nga Parihi, ka ui ki a ia, He mea tika ranei kia whakarere te tangata i tana wahine? he whakamatautau hoki mona.</p> 
 <p><a name="an_10:3">10:3</a> Na ka whakahoki ia, ka mea ki a ratou, he aha ta Mohi i mea ai ki a koutou?</p> 
 <p><a name="an_10:4">10:4</a> Ka ki ratou, I tukua e Mohi kia tuhituhia he pukapuka whakarere, ka whakarere ai.</p> 
 <p><a name="an_10:5">10:5</a> Na ka whakahoki a Ihu, ka mea ki a ratou, Na te pakeke o o koutou ngakau i tuhituhia ai e ia tenei kupu ako ki a koutou.</p> 
 <p><a name="an_10:6">10:6</a> I te orokohanganga ia, i hanga raua e te Atua he tane, he wahine.</p> 
 <p><a name="an_10:7">10:7</a> Mo konei ka mahue i te tangata tona papa me tona whaea, ka piri ki tana wahine;</p> 
 <p><a name="an_10:8">10:8</a> Hei kikokiko kotahi hoki raua tokorua: na heoi ano to raua tokoruatanga, engari kotahi ano kikokiko.</p> 
 <p><a name="an_10:9">10:9</a> Na, ko a te Atua i hono ai, kaua e wehea e te tangata.</p> 
 <p><a name="an_10:10">10:10</a> A i te whare ka ui ano ana akonga ki a ia ki taua mea.</p> 
 <p><a name="an_10:11">10:11</a> Ka mea ia ki a ratou, Ki te whakarere tetahi i tana wahine, a ka marena i tetahi atu, e puremu ana ia, e hara ana ki tera.</p> 
 <p><a name="an_10:12">10:12</a> Ki te whakarere hoki te wahine i tana tane, a ka marenatia ki tetahi atu, e puremu ana ia.</p> 
 <p><a name="an_10:13">10:13</a> ¶ Na ka kawea mai ki a ia etahi tamariki nonohi, kia pa ai ia ki a ratou: otira ka riria e nga akonga te hunga nana i kawe mai.</p> 
 <p><a name="an_10:14">10:14</a> No te kitenga ia o Ihu, ka riri, ka mea ki a ratou, Tukua nga tamariki nohohi kia haere mai ki ahau, kaua hoki ratou e araia atu: no nga penei hoki te rangatiratanga o te Atua.</p> 
 <p><a name="an_10:15">10:15</a> He pono taku e mea nei ki a koutou, Ki te kahore e rite te tango a tetahi i te rangatiratanga o te Atua ki ta te tamaiti nohinohi, e kore ia e tomo ki roto.</p> 
 <p><a name="an_10:16">10:16</a> Na okookona ana ratou e ia, whakapakia iho ona ringa ki a ratou, manaakitia ana ratou.</p> 
 <p><a name="an_10:17">10:17</a> ¶ Na, i a ia e haere ana i te huarahi, ka oma mai tetahi, ka tuku iho i nga turi ki a ia, ka ui, E te Kaiwhakaako pai, me aha ahau ka whiwhi ai ki te ora tonu?</p> 
 <p><a name="an_10:18">10:18</a> Na ka mea a Ihu ki a ia, He aha ahau i kiia ai e koe he pai? kahore tetahi i pai, kotahi anake, ko te Atua.</p> 
 <p><a name="an_10:19">10:19</a> E matau ana koe ki nga ture, Kaua e puremu, Kaua e patu tangata, Kaua e tahae, Kaua e whakapae teka, Kaua e kaia, Whakahonoretia tou papa me tou whaea.</p> 
 <p><a name="an_10:20">10:20</a> Na ka whakahoki tera, ka mea ki a ia, E te Kaiwhakaako, kua rite katoa enei mea i ahau no toku tamarikitanga ake.</p> 
 <p><a name="an_10:21">10:21</a> Na ka titiro a Ihu ki a ia, ka aroha ki a ia, ka mea ki a ia, Kotahi te mea kahore nei i a koe: haere, hokona au mea, ka hoatu ki nga rawakore, a e whai taonga koe ki te rangi: katahi ka haere mai, ka aru i ahau.</p> 
 <p><a name="an_10:22">10:22</a> Otira ka tuku tona mata i taua kupu, a haere pouri atu ana: he maha hoki ona taonga.</p> 
 <p><a name="an_10:23">10:23</a> Na ka tirotiro a Ihu, ka mea ki ana akonga, Ano te whakauaua o te tapoko o te hunga taonga ki te rangatiratanga o te Atua!</p> 
 <p><a name="an_10:24">10:24</a> Na ka miharo nga akonga ki ana kupu. Otira ka whakahoki ano a Ihu, ka mea ki a ratou, E tama ma, ano te whakauaua o te tapoko ki to te Atua rangatiratanga o te hunga e whakawhirinaki ana ki nga taonga!</p> 
 <p><a name="an_10:25">10:25</a> Erangi te haere o te kamera ra te kowhao o te ngira he mea takoto noa, he whakauaua rawa ia te haere o te tangata taonga ki roto ki te rangatiratanga o te Atua.</p> 
 <p><a name="an_10:26">10:26</a> Na rahi rawa to ratou miharo, ka mea ki a ratou ano, Ko wai ra e ora?</p> 
 <p><a name="an_10:27">10:27</a> Na ka titiro a Ihu ki a ratou, ka mea, E kore tenei e taea e te tangata, ki te Atua ia ka taea: e taea hoki nga mea katoa e te Atua.</p> 
 <p><a name="an_10:28">10:28</a> Katahi ka anga a Pita ka mea ki a ia, Na kua mahue nei i a matou nga mea katoa, kua aru nei i a koe.</p> 
 <p><a name="an_10:29">10:29</a> Na ka whakahoki a Ihu, ka mea, He pono taku e mea nei ki a koutou, Ki te whakarerea e tetahi tangata, he whare, he teina, he tuahine, he whaea, he papa, he tamariki, he mara, he whakaaro nona ki ahau, ki te rongopai hoki,</p> 
 <p><a name="an_10:30">10:30</a> Ina, tataki rau nga mea e riro i a ia, i tenei wa, he whare, he teina, he tuahine, he whaea, he tamariki, he mara, me te whakatoi; a, i te ao meake puta, he ora tonu.</p> 
 <p><a name="an_10:31">10:31</a> He tokomaha ia o mua e waiho ki muri; ko o muri hoki ki mua.</p> 
 <p><a name="an_10:32">10:32</a> ¶ Na i te huarahi ratou e haere ana ki Hiruharama; me te haere ano a Ihu i mua i a ratou: na e miharo ana ratou; e aru mataku ana. Heoi ka mau ano ia i te tekau ma rua, ka anga ka korero ki a ratou i nga mea meake pa ki a ia.</p> 
 <p><a name="an_10:33">10:33</a> Nana, e haere ana tenei tatou ki Hiruharama; a ka tukua te Tama a te tangata ki nga tohunga nui, ki nga karaipi; ka kiia e ratou kia mate, ka tuku hoki ratou i a ia ki nga tauiwi:</p> 
 <p><a name="an_10:34">10:34</a> Ka tawaia ia, ka tuwhaina, ka whiua, ka whakamatea, a i te toru o nga ra ka ara.</p> 
 <p><a name="an_10:35">10:35</a> Na ka whakatata mai ki a ia a Hemi raua ko Hoani, nga tama a Heperi, ka mea, E te Kaiwhakaako, e hiahia ana maua kia meatia e koe ta maua e inoi ai.</p> 
 <p><a name="an_10:36">10:36</a> Na ka mea ia ki a raua, He aha ta korua e hiahia ai kia meatia e ahau ma korua?</p> 
 <p><a name="an_10:37">10:37</a> Ka mea raua ki a ia, Tukua ki a maua kia noho, tetahi ki tou matau, tetahi ki tou maui, i tou kororia.</p> 
 <p><a name="an_10:38">10:38</a> Na ko te meatanga a Ihu ki a raua, Kahore korua e matau ki ta korua e inoi nei; e ahei ranei korua te inu i te kapu ka inumia nei e ahau? kia iriiria ki te iriiringa ka iriiria nei ahau?</p> 
 <p><a name="an_10:39">10:39</a> Ka mea raua ki a ia, E ahei ano. Ka ki atu a Ihu ki a raua, E inu ano korua i te kapu ka inumia e ahau; e iriiria korua ki te iriiringa e iriiria ai ahau:</p> 
 <p><a name="an_10:40">10:40</a> Tena ko te noho ki toku matau, ki toku maui ranei, ehara i te mea maku e hoatu, engari ka riro i te hunga i whakaritea nei mo ratou.</p> 
 <p><a name="an_10:41">10:41</a> A, no te rongonga o te tekau, ka anga ka riri ki a Hemi raua ko Hoani.</p> 
 <p><a name="an_10:42">10:42</a> Na karangatia ana ratou e Ihu ki a ia, ka mea ki a ratou, E mahara ana koutou, ko te hunga e kiia ana he kawana no nga tauiwi hei whakatupu rangatira ki a ratou; ko o ratou tangata rarahi hoki hei akiaki i a ratou.</p> 
 <p><a name="an_10:43">10:43</a> Otira e kore e pera i roto i a koutou: engari ki te mea tetahi kia whakatupu tangata rahi i roto i a koutou, me whakatupu kaimahi ia ma koutou:</p> 
 <p><a name="an_10:44">10:44</a> Ki te mea hoki tetahi o koutou kia whakatupu tino tangata, me whakatupu pononga ia ma te katoa.</p> 
 <p><a name="an_10:45">10:45</a> Kihai nei hoki te Tama a te tangata i haere mai kia mahia he mea mana, engari kia mahi ia, kia tuku hoki i a ia kia mate hei utu mo nga tangata tokomaha.</p> 
 <p><a name="an_10:46">10:46</a> ¶ Na ka tae ratou ki Heriko: a, i a ia e haere atu ana i roto i Heriko, ratou ko ana akonga me te mano tini, e noho ana a paratimiuha, tama a Timiuha, he matapo, i te taha o te ara, ki te tono mea mana.</p> 
 <p><a name="an_10:47">10:47</a> A, i tona rongonga ko Ihu o Nahareta tena, ka anga ia ka karanga, ka mea, E ihu, e te Tama a Rawiri, kia aroha ki ahau.</p> 
 <p><a name="an_10:48">10:48</a> A he tokomaha ki te riri i a ia kia noho puku, heoi tino rahi ake tana karanga, E te Tama a Rawiri, kia aroha ki ahau.</p> 
 <p><a name="an_10:49">10:49</a> Na ka tu a Ihu, ka mea kia karangatia ia. A karangatia ana e ratou te matapo, ka mea ki a ia, Kia maia, whakatika; e karanga ana ia ki a koe.</p> 
 <p><a name="an_10:50">10:50</a> Na ka whakarerea e ia tona kakahu, a whakatika ana, haere ana ki a Ihu.</p> 
 <p><a name="an_10:51">10:51</a> Na ka oho a Ihu, ka mea ki a ia, He aha tau e hiahia na kia meatia e ahau mau? Ka ki te matapo ki a ia, E te Ariki, kia titiro ahau.</p> 
 <p><a name="an_10:52">10:52</a> Ka mea a Ihu ki a ia, Haere: na tou whakapono koe i ora ai. Na titiro tonu iho ia, aru ana i a Ihu i te ara.</p> 
 <p><a name="an_11:1">11:1</a> ¶ A, no ka tata ratou ki Hiruharama, ki Petapaki, ki Petani, a ka tae ki Maunga Oriwa, tokorua ana akonga i tonoa e ia,</p> 
 <p><a name="an_11:2">11:2</a> A i mea ia ki a raua, Haere ki te kainga e anga mai ana ki a korua: e tomo kau ki reira, ka kite korua i tetahi kuao e here ana, kahore ano kia nohoia e te tangata; wetekina, arahina mai.</p> 
 <p><a name="an_11:3">11:3</a> A ki te ki mai tetahi tangata ki a korua, He aha tenei ka meinga ai e korua? ka mea atu, E mea ana te Ariki ki a ia mana: na ka tukua tonutia mai ki konei.</p> 
 <p><a name="an_11:4">11:4</a> Na haere ana raua, ka kite i te kuao e here ana ki te kuwaha i waho i te ara; a wetekina ana e raua.</p> 
 <p><a name="an_11:5">11:5</a> A ka mea etahi o te hunga e tu ana i reira ki a raua, he aha ta korua e wewete na i te kuao?</p> 
 <p><a name="an_11:6">11:6</a> Na ka korerotia e raua ki a ratou ta Ihu i mea ai: a tukua ana raua e ratou.</p> 
 <p><a name="an_11:7">11:7</a> Ka arahina te kuao ki a Ihu, na wharikitia ana o raua kakahu ki runga ki a ia; a noho ana ia i runga.</p> 
 <p><a name="an_11:8">11:8</a> Na he tokomaha i whariki i o ratou kakahu ki te ara: ko etahi i kokoti i nga manga o nga rakau, wharikitia ana ki te ara.</p> 
 <p><a name="an_11:9">11:9</a> Ko te hunga i haere i mua, me te hunga i haere i muri, i karanga, i mea, Ohana: Ka whakapaingia ia e haere mai ana i runga i te ingoa o te Ariki:</p> 
 <p><a name="an_11:10">11:10</a> Ka whakapaingia te rangatiratanga e haere mai ana, te rangatiratanga o to tatou matua o Rawiri: Ohana i runga rawa.</p> 
 <p><a name="an_11:11">11:11</a> Na ka tomo a Ihu ki Hiruharama, ki roto hoki ki te temepara: a, ka mutu tana tirotiro i nga mea katoa, ko te wa hoki o te ahiahi, ka haere ratou ko te tekau ma rua ki Petani.</p> 
 <p><a name="an_11:12">11:12</a> ¶ Na, i te aonga ake, i a ratou kua puta i Petani, ka hiakai ia:</p> 
 <p><a name="an_11:13">11:13</a> A, i tona kitenga i tetahi piki i tawhiti, he rau ona, ka haere ia, me kore e kitea tetahi mea i runga: a, no tona taenga, kihai i kitea e ia tetahi mea, he rau anake: ehara hoki i te wa o te piki.</p> 
 <p><a name="an_11:14">11:14</a> Na ka oho a Ihu, ka mea ki taua rakau, Kaua rawa te tangata e kai i tetahi hua ou ake tonu atu; me te whakarongo ano ana akonga.</p> 
 <p><a name="an_11:15">11:15</a> A ka tae ratou ki Hiruharama: na ka tomo a Ihu ki te temepara, ka anga ki te pei ki waho i te hunga e hoko atu ana, e hoko mai ana i roto i te temepara, a whakatahuritia ake nga tepu o nga kaiwhakawhitiwhiti moni, me nga nohoanga o nga kaihoko k ukupa;</p> 
 <p><a name="an_11:16">11:16</a> A kihai i tukua e ia kia mauria tetahi oko e te tangata ra te temepara.</p> 
 <p><a name="an_11:17">11:17</a> A i whakaako ia, i mea ki a ratou, Kahore koia i tuhituhia, Ka kiia toku whare he whare inoi mo nga tauiwi katoa? otiia kua meinga nei e koutou hei ana mo nga kaipahua.</p> 
 <p><a name="an_11:18">11:18</a> I rongo hoki nga tohunga nui me nga karaipi, a ka rapu ki te pehea e whakangaromia ai ia: i mataku hoki ratou i a ia, no te mea i miharo te mano katoa ki tana ako.</p> 
 <p><a name="an_11:19">11:19</a> A i nga ahiahi ka haere ia ki waho o te pa.</p> 
 <p><a name="an_11:20">11:20</a> A, i te ata i a ratou e haere ana, ka kite i te piki, kua maroke ake i nga pakiaka.</p> 
 <p><a name="an_11:21">11:21</a> Na ka mahara a Pita, ka mea ki a ia, E te Kaiwhakaako, na, te piki i kanga ra e koe, kua maroke.</p> 
 <p><a name="an_11:22">11:22</a> Na ka whakahoki a Ihu, ka mea ki a ratou, Kia mau te whakapono ki te Atua.</p> 
 <p><a name="an_11:23">11:23</a> He pono hoki taku e mea nei ki a koutou, Ki te mea tetahi ki tenei maunga, Kia ranga atu koe, kia whakataka ki te moana: e kore hoki e ruarua tona ngakau, engari ka whakapono ia tera e puta mai nga mea i kiia e ia; ka whiwhi ia ki tana i mea ai.</p> 
 <p><a name="an_11:24">11:24</a> Koia ahau ka mea nei ki a koutou, Ko nga mea katoa e tono ai koutou ina inoi, me whakapono ka riro mai i a koutou, a ka whiwhi koutou.</p> 
 <p><a name="an_11:25">11:25</a> A, ka tu koutou, ka karakia, ki te mea he take riri ta koutou ki tetahi, murua: kia murua ai hoki o koutou he e to koutou Matua i te rangi.</p> 
 <p><a name="an_11:26">11:26</a> Na ki te kore koutou e muru, e kore ano to koutou Matua i te rangi e muru i o koutou he.</p> 
 <p><a name="an_11:27">11:27</a> ¶ Na ka tae ano ratou ki Hiruharama: a, i a ia e haereere ana i te temepara, ka haere mai ki a ia nga tohunga nui, me nga karaipi, me nga kaumatua:</p> 
 <p><a name="an_11:28">11:28</a> Ka mea ki a ia, Tena, te mana i meatia ai enei mea e koe? na wai hoki tenei mana i hoatu ki a koe, i mea ai koe i enei mea?</p> 
 <p><a name="an_11:29">11:29</a> Na ka whakahoki a Ihu, ka mea ki a ratou, Maku hoki e ui ki a koutou kia kotahi kupu, ma koutou e whakahoki mai ki ahau, katahi ka korerotia e ahau ki a koutou te mana i mea ai ahau i enei mea.</p> 
 <p><a name="an_11:30">11:30</a> Ko te iriiringa a Hoani, no te rangi, no te tangata ranei? korerotia mai ki ahau.</p> 
 <p><a name="an_11:31">11:31</a> A ka korerorero ratou ki a ratou ano, ka mea, Ki te mea tatou, No te rangi; ka mea ia, ha, he aha koutou te whakapono ai ki a ia?</p> 
 <p><a name="an_11:32">11:32</a> A ki te mea tatou, No te tangata; ka mataku ratou i te iwi: ki ta ratou katoa hoki he poropiti pono a Hoani.</p> 
 <p><a name="an_11:33">11:33</a> Na ka whakahoki ratou, ka mea ki a Ihu, Kahore matou e matau. Na ka mea a Ihu ki a ratou, E kore ano e korerotia e ahau ki a koutou te mana i mea ai ahau i enei mea.</p> 
 <p><a name="an_12:1">12:1</a> ¶ Na ka timata ia ki te korero kupu whakarite ki a ratou. I whakataiepatia ana ki te taiepa, na ka keria te takotoranga waina, hanga ana tetahi whare tiketike, tukua ana e ia ki nga kaimahi, na ko tona haerenga ki tawhiti.</p> 
 <p><a name="an_12:2">12:2</a> A i te po i tika ai ka tonoa e ia he pononga ki nga kaimahi ki te tiki i etahi hua o te mara waina i a ratou.</p> 
 <p><a name="an_12:3">12:3</a> Na ka mau ratou ki a ia, a whiua ana, tonoa kautia atu ana.</p> 
 <p><a name="an_12:4">12:4</a> Na ka tonoa ano e ia ki a ratou tetahi atu pononga; a ka akina ia e ratou ki te kohatu, ngawha iho tona matenga, a ka tukinotia ia e ratou ka tonoa atu.</p> 
 <p><a name="an_12:5">12:5</a> Na ka tonoa ano e ia tetahi atu; a whakamatea iho ia e ratou; me era atu, tona tini, ko etahi i whiua, ko etahi i whakamatea.</p> 
 <p><a name="an_12:6">12:6</a> Na kotahi ake ano tana, he tama aroha nana, ko ia o muri rawa i tonoa ai e ia ki a ratou, i mea hoki ia, E hopohopo ratou ki taku tama.</p> 
 <p><a name="an_12:7">12:7</a> Na ka mea aua kaimahi ki a ratou ano, Ko te tangata tenei mona te kainga; tena, tatou ka whakamate i a ia, a mo tatou te kainga.</p> 
 <p><a name="an_12:8">12:8</a> Na ka mau ratou ki a ia, whakamatea iho, maka ana ki waho o te mara waina.</p> 
 <p><a name="an_12:9">12:9</a> Na, ka pehea te rangatira o te mara waina? ka haere ia, ka whakangaro i nga kaimahi, ka hoatu te mara waina ki etahi atu.</p> 
 <p><a name="an_12:10">12:10</a> Kahore koia koutou i kite i tenei karaipiture; Ko te kohatu i kapea e nga kaihanga kua meinga hei mo te kokonga:</p> 
 <p><a name="an_12:11">12:11</a> Na te Ariki tenei, a he mea whakamiharo hoki ki a tatou kanohi?</p> 
 <p><a name="an_12:12">12:12</a> Na ka whai ratou kia hopukina ia, otiia i mataku i te mano: i matau hoki ratou mo ratou te kupu whakarite i korerotia nei e ia: na whakarerea ana ia, haere ana ratou.</p> 
 <p><a name="an_12:13">12:13</a> ¶ Na ka tonoa mai e ratou ki a ia etahi o nga parihi, ratou ko nga Heroriana, hei hopu mo tetahi kupu ana.</p> 
 <p><a name="an_12:14">12:14</a> A, no to ratou taenga mai, ka mea ki a ia, E te Kaiwhakaako, e matau ana matou he kupu pono tau, e kore ano ta te tangata e whakaaroa e koe; e kore ano koe e titiro ki te kanohi tangata, engari ka whakaako i te ara a te Atua i runga i te pono. H e mea tika ranei te hoatu takoha ki a Hiha, ehara ranei?</p> 
 <p><a name="an_12:15">12:15</a> Me hoatu ranei e matou, kaua ranei e hoatu? Otira i mohio ia ki to ratou tinihanga, ka mea ki a ratou, He aha koutou ka whakamatautau ai i ahau? mauria mai he pene ki ahau, kia kite ahau.</p> 
 <p><a name="an_12:16">12:16</a> A mauria ana mai. Na ko tana meatanga ki a ratou, No wai tenei ahua me te tuhituhinga? Ka mea ratou ki a ia, No Hiha.</p> 
 <p><a name="an_12:17">12:17</a> Na ka whakahoki a Ihu, ka mea ki a ratou, Hoatu ki a Hiha nga mea a Hiha, ki te Atua nga mea a te Atua. A miharo ana ratou ki a ia.</p> 
 <p><a name="an_12:18">12:18</a> ¶ Na ka haere mai ki a ia nga Haruki, e mea nei kahore he aranga; ka ui ki a ia, ka mea,</p> 
 <p><a name="an_12:19">12:19</a> E te kaiwhakaako, i tuhituhi a Mohi ki a matou, Ki te mate te tuakana o tetahi tangata, mahue iho tana wahine, kahore he tamariki hei waihotanga iho, me tango tana wahine e tona teina, ka whakatupu uri ai mo tona tuakana.</p> 
 <p><a name="an_12:20">12:20</a> Na tera tetahi whanau, tokowhitu, he tuakana, he teina: ka tango to mua i te wahine, ka mate, a kahore he uri hei waihotanga iho.</p> 
 <p><a name="an_12:21">12:21</a> Katahi ka tango te tuarua i a ia, ka mate, kahore ano hoki ona uri hei waihotanga iho: pera tonu ano hoki te tuatoru.</p> 
 <p><a name="an_12:22">12:22</a> I tango ano te tokowhitu i a ia, a kahore o ratou uri hei waihotanga iho: muri rawa iho ka mate ko te wahine.</p> 
 <p><a name="an_12:23">12:23</a> Na, i te aranga, i te mea ka ara ratou, ma wai o ratou te wahine? he wahine hoki ia na ratou tokowhitu.</p> 
 <p><a name="an_12:24">12:24</a> Na ka whakahoki a Ihu, ka mea ki a ratou, Ehara ianei tenei i te mea i he ai koutou, kahore nei hoki e mohio ki nga karaipiture, ki te kaha hoki o te Atua?</p> 
 <p><a name="an_12:25">12:25</a> I te mea hoki ka ara mai ratou i te hunga mate, e kore e marena, e kore ano e hoatu kia marenatia; engari ka rite ki nga anahera o te rangi.</p> 
 <p><a name="an_12:26">12:26</a> Na mo te hunga mate, mo to ratou aranga mai: kahore koutou i kite i roto i te pukapuka a Mohi, i te wahi ki te Rakau, i ta te Atua i ki ai ki a ia, i mea ai, Ko te Atua ahau o Aperahama, ko te Atua o Ihaka, ko te Atua o Hakopa?</p> 
 <p><a name="an_12:27">12:27</a> Ehara ia i te Atua no te hunga mate, engari he Atua no te hunga ora: na nui atu to koutou he.</p> 
 <p><a name="an_12:28">12:28</a> ¶ A, ko te haerenga mai o tetahi o nga karaipi, ko te rongonga ki a ratou e totohe ana, ka kite he pai tana whakahoki ki a ratou, ka ui ki a ia, Ko tehea te tuatahi o nga ture katoa?</p> 
 <p><a name="an_12:29">12:29</a> Na ko te whakahokinga a Ihu ki a ia, Ko te tuatahi o nga ture katoa, Whakarongo, e Iharaira: Ko te Ariki, ko to tatou Atua, he Ariki kotahi:</p> 
 <p><a name="an_12:30">12:30</a> Kia whakapaua hoki tou ngakau, tou wairua, tou hinengaro, tou kaha, ki te aroha ki te Ariki, ki tou Atua: ko te ture tuatahi tenei.</p> 
 <p><a name="an_12:31">12:31</a> Ko te tuarua tenei, Kia aroha koe ki tou hoa tata, ano ko koe. Kahore he ture ke atu e rahi ake ana i enei.</p> 
 <p><a name="an_12:32">12:32</a> Na ka mea te karaipi ki a ia, he pono, e te Kaiwhakaako, he tika tau korero kotahi tonu ia, a kahore tetahi ko ia anake:</p> 
 <p><a name="an_12:33">12:33</a> A ko te whakapau i te ngakau, i te hinengaro, i te wairua, i te kaha, ki te aroha ki a ia, me te aroha ki tona hoa tata, ano ko ia, nui atu ena i nga tahunga tinana, i nga patunga tapu katoa.</p> 
 <p><a name="an_12:34">12:34</a> A, no te kitenga o ihu he kupu mohio tana i whakahoki ai, ka mea ki a ia, Kahore koe i matara atu i te rangatiratanga o te Atua. A kihai tetahi tangata i maia ki te ui ki a ia i muri iho.</p> 
 <p><a name="an_12:35">12:35</a> ¶ Na ka ki a Ihu, ka mea, i a ia e whakaako ana i roto i te temepara, Na te aha nga karaipi ka mea ai, he tama na Rawiri a te Karaiti?</p> 
 <p><a name="an_12:36">12:36</a> Na Rawiri ake hoki te kupu i roto i te Wairua Tapu, I mea te Ariki ki toku Ariki, hei toku matau koe noho ai, kia meinga ra ano e ahau ou hoariri hei turanga waewae mou.</p> 
 <p><a name="an_12:37">12:37</a> Ko Rawiri tonu tenei e karanga nei ki a ia he Ariki; a no hea ia i tama ai ki a ia? A ahuareka ana te mano tini ki te whakarongo ki a ia.</p> 
 <p><a name="an_12:38">12:38</a> Na i mea ano ia ki a ratou i tana akoranga, Kia tupato ki nga karaipi, ko ta ratou e rawe ai ko te haereere i roto i nga kakahu roroa, me nga ohatanga i nga kainga hokohoko,</p> 
 <p><a name="an_12:39">12:39</a> Me nga nohoanga rangatira i nga whare karakia, me nga nohoanga rangatira i nga hakari:</p> 
 <p><a name="an_12:40">12:40</a> Ka pau nei i a ratou nga whare o nga pouaru, a ka maminga ki te inoi roa: he nui rawa te mate e pa ki enei.</p> 
 <p><a name="an_12:41">12:41</a> ¶ A ka noho a Ihu i te ritenga atu o te takotoranga moni, ka matakitaki ki te mano e panga moni ana ki te takotoranga moni: a he tokomaha nga tangata whai taonga i panga moni maha ki roto.</p> 
 <p><a name="an_12:42">12:42</a> Na ko te haerenga mai o tetahi pouaru rawakore, ka maka i nga mea nohinohi, e rua, kotahi patena ki te huia.</p> 
 <p><a name="an_12:43">12:43</a> Na ka karangatia e ia ana akonga, ka mea ki a ratou, he pono taku e mea nei ki a koutou, Ko ta tenei pouaru rawakore i maka ai, nui atu i a ratou katoa e maka ra kite takotoranga moni:</p> 
 <p><a name="an_12:44">12:44</a> Ko ratou katoa hoki, he hira nei o ratou taonga, i maka ko tetahi wahi; tena ko ia i tona rawakoretanga i maka i ana mea katoa, ara i tona oranga katoa.</p> 
 <p><a name="an_13:1">13:1</a> ¶ A, i a ia e haere atu ana i te temepara, ka mea tetahi o ana akonga ki a ia, E te Kaiwhakaako, nana, te tu o nga kohatu, te tu o nga whare!</p> 
 <p><a name="an_13:2">13:2</a> Na ka whakahoki a Ihu, ka mea ki a ia, Ka kite koe i enei whare nunui? e kore tetahi kohatu e waiho i konei i runga ake i tetahi kohatu, engari ka whakahoroa.</p> 
 <p><a name="an_13:3">13:3</a> A, i a ia e noho ana i runga i Maunga Oriwa i te ritenga atu o te temepara, ka ui puku ki a ia a Pita, a Hemi, a Hoani, a Anaru,</p> 
 <p><a name="an_13:4">13:4</a> Korerotia mai ki a matou, ko ahea enei mea, a he aha te tohu ina tata enei mea katoa te rite?</p> 
 <p><a name="an_13:5">13:5</a> ¶ Na ka anga ia, ka korero ki a ratou, Kia tupato kei mamingatia koutou e te tangata:</p> 
 <p><a name="an_13:6">13:6</a> He tokomaha hoki e haere mai i runga i toku ingoa, e mea, Ko ahau ia; a he tokomaha e mamingatia.</p> 
 <p><a name="an_13:7">13:7</a> E rongo koutou ki nga pakanga, ki nga hau pakanga, kei ohorere: kua takoto hoki he putanga mo aua mea; taihoa rawa ia te mutunga.</p> 
 <p><a name="an_13:8">13:8</a> Ka whakatika hoki tetahi iwi ki tetahi iwi, tetahi rangatiratanga ki tetahi rangatiratanga: a he tini nga wahi e puta ai he ru; ka puta ano hoki he po matekai: ko te timatanga enei o nga mamae.</p> 
 <p><a name="an_13:9">13:9</a> Na, kia tupato ki a koutou: ka tukua hoki koutou ki nga runanga; ka whiua koutou i roto i nga whare karakia; a ka whakaturia koutou ki te aroaro o nga kawana, o nga kingi, mo te whakaaro ki ahau, hei mea whakaatu ki a ratou.</p> 
 <p><a name="an_13:10">13:10</a> Kua takoto ia te tikanga kia matua kauwhautia te rongopai ki nga tauiwi katoa.</p> 
 <p><a name="an_13:11">13:11</a> Ina arahina koutou ki te whakawa, a ka tukua atu, kaua e manukanuka wawe ki ta koutou e korero ai: engari ko te mea e hoatu ki a koutou i taua haora, ko tena ta koutou e korero ai: ehara hoki i te mea ma koutou nga korero, engari ma te Wairua Ta pu.</p> 
 <p><a name="an_13:12">13:12</a> Na ka tukua te tuakana e te teina ki te mate, te tamaiti hoki e te papa; a ka whakatika nga tamariki ki nga matua, ka mea kia whakamatea.</p> 
 <p><a name="an_13:13">13:13</a> A ka kinongia koutou e nga tangata katoa, he mea mo toku ingoa: ko te tangata ia e u ana a taea noatia te mutunga, ko ia e ora.</p> 
 <p><a name="an_13:14">13:14</a> ¶ A, ki te kite koutou i te mea whakarihariha, i te mea whakangaro e tu ana i te wahi e kore e tika, kia matau te kaititiro pukapuka, ko reira me rere te hunga i Huria ki nga maunga:</p> 
 <p><a name="an_13:15">13:15</a> Ko te tangata hoki i runga i te whare kaua e heke iho ki roto ki te whare, kaua hoki e tomo ki te tiki i tetahi mea i roto i tona whare:</p> 
 <p><a name="an_13:16">13:16</a> Kaua ano te tangata i te mara e hoki ki muri, ki te tiki i tona kakahu.</p> 
 <p><a name="an_13:17">13:17</a> Aue te mate mo te hunga e hapu ana, mo nga mea hoki e whangai ana ki te u, i aua ra!</p> 
 <p><a name="an_13:18">13:18</a> Ma koutou ia e inoi kei rokohanga koutou e te whati i te hotoke.</p> 
 <p><a name="an_13:19">13:19</a> He whakapawera hoki aua ra, kahore ona rite o te orokohanganga ra ano i hanga nei e te Atua, a mohoa noa nei, kahore hoki he pera a muri ake nei.</p> 
 <p><a name="an_13:20">13:20</a> Me i kahore hoki aua ra i poroa i waenga e te Ariki, e kore tetahi kikokiko e ora: otira ka whakaaroa te hunga whiriwhiri i whiriwhiria e ia, a poroa ana aua ra i waenga.</p> 
 <p><a name="an_13:21">13:21</a> Ki te mea tetahi ki a koutou i reira, Na, tenei a te Karaiti; Na, tera: kaua e whakaponohia:</p> 
 <p><a name="an_13:22">13:22</a> E whakatika hoki nga Karaiti teka, me nga poropiti teka, ka whakaatu i nga tohu me nga mea whakamiharo, a me i taea, ka mamingatia e ratou te hunga whiriwhiri.</p> 
 <p><a name="an_13:23">13:23</a> Kia tupato ra koutou: na, kua korerotia wawetia nei e ahau nga mea katoa ki a koutou.</p> 
 <p><a name="an_13:24">13:24</a> ¶ Na, i aua ra, i muri iho i taua whakapawera, ka whakapouritia te ra, e kore hoki e titi te atarau.</p> 
 <p><a name="an_13:25">13:25</a> Ka taka iho nga whetu o te rangi, ka ngaueue nga mea kaha o nga rangi.</p> 
 <p><a name="an_13:26">13:26</a> Na ko reira kitea ai te Tama a te tangata e haere mai ana i runga i nga kapua, me te kaha nui, me te kororia.</p> 
 <p><a name="an_13:27">13:27</a> Ko reira ano ia tono ai i ana anahera, a ka huihuia ana i whiriwhiri ai i nga hau e wha, i te pito o te whenua tae noa ki te pito o te rangi.</p> 
 <p><a name="an_13:28">13:28</a> ¶ Na kia akona koutou e te piki ki tetahi kupu whakarite: I tona manga e ngawari ana, e puta ana hoki nga rau, ka mohio koutou ka tata te raumati:</p> 
 <p><a name="an_13:29">13:29</a> Waihoki ko koutou, ina kite i enei mea e pauta mai ana, ka matau ka tata ia, kei nga kuwaha.</p> 
 <p><a name="an_13:30">13:30</a> He pono taku e mea nei ki a koutou, E kore tenei whakatupuranga e pahemo, kia puta ra ano enei mea katoa.</p> 
 <p><a name="an_13:31">13:31</a> Ko te rangi me te whenua e pahemo: ko aku kupu ia e kore e pahemo.</p> 
 <p><a name="an_13:32">13:32</a> Otiia kahore tetahi tangata e matau ki taua ra, ki taua haora, kahore nga anahera o te rangi, kahore te Tama, ko te Matua anake.</p> 
 <p><a name="an_13:33">13:33</a> Kia tupato, kia mataara, me te inoi ano: kahore hoki koutou e matau ki te wa, ko a hea ranei.</p> 
 <p><a name="an_13:34">13:34</a> Ka rite hoki ki te tangata e haere ana ki tawhiti, mahue iho i a ia tona whare, a tukua iho e ia nga tikanga ki ana pononga, tana mahi ma tetahi, ma tetahi, ka whakahau iho hoki ki te kaitiaki tatau kia mataara.</p> 
 <p><a name="an_13:35">13:35</a> Ae ra, kia mataara: kahore hoki koutou e matau ki te wa e haere mai ai te rangatira o te whare, ko te ahiahi, ko waenganui po ranei, ko te tangihanga o te heihei, ko te atatu ranei:</p> 
 <p><a name="an_13:36">13:36</a> Kei puta whakarere mai, ka rokohanga koutou e ia e moe ana.</p> 
 <p><a name="an_13:37">13:37</a> Na, ko taku ka mea atu nei ki a koutou, e meatia ana ano ki te katoa, Kia mataara.</p> 
 <p><a name="an_14:1">14:1</a> ¶ Na, kia rua ake nga ra ko te kapenga me te hakari o te taro rewenakore: na ka rapu nga tohunga nui me nga karaipi i tetahi tinihanga e mau ai ia, e whakamatea ai.</p> 
 <p><a name="an_14:2">14:2</a> I mea hoki ratou, Kauaka i te hakari, kei ngangau te iwi.</p> 
 <p><a name="an_14:3">14:3</a> A, i a ia i Petani i te whare o Haimona repera, i a ia ano e noho ana ka haere mai tetahi wahine me tetahi pouaka kohatu, ki tonu i te hinu kakara, he tino nara, he mea utu nui; a wahia ana e ia te pouaka kohatu, ringihia ana ki tona matenga.</p> 
 <p><a name="an_14:4">14:4</a> I riri ano etahi i roto i a ratou, i mea, Hei aha tenei maumau o te hinu kakara?</p> 
 <p><a name="an_14:5">14:5</a> Maha atu hoki i te toru rau nga pene te utu me i hokona tenei hinu, na ka hoatu ki te hunga rawakore. Na ka amuamu ratou ki a ia.</p> 
 <p><a name="an_14:6">14:6</a> Ka mea atu a Ihu, Waiho atu u ana; he aha ta koutou e whakapawerawera na i a ia? he mahi pai tana i mea nei ki ahau.</p> 
 <p><a name="an_14:7">14:7</a> Kei a koutou tonu hoki te hunga rawakore i nga wa katoa, hei atawhaitanga hoki ratou ma koutou i nga wa e pai ai koutou: e kore ia ahau e noho tonu ki a koutou.</p> 
 <p><a name="an_14:8">14:8</a> Kua mahia e ia te mea e taea e ia: kua whakawahia e ia i mua nei toku tinana mo te tanumanga.</p> 
 <p><a name="an_14:9">14:9</a> He pono taku e mea nei ki a koutou, Ko nga wahi katoa o te ao e kauwhautia ai tenei rongopai, ka korerotia ano ta tenei wahine i mea ai, hei whakamahara ki a ia.</p> 
 <p><a name="an_14:10">14:10</a> Na ka haere a Hura Ikariote, tetahi o te tekau ma rua, ki nga tohunga nui, ki te tuku i a ia ki a ratou.</p> 
 <p><a name="an_14:11">14:11</a> A, no ka rongo ratou, ka hari, ka whakaae kia hoatu he moni mana. Na ka rapu ia ki te wa pai e tukua ai ia.</p> 
 <p><a name="an_14:12">14:12</a> ¶ A, i te ra tuatahi o te taro rewenakore, i te wa e patua ai te kapenga, ka mea ana akonga ki a ia, Ko hea koe pai ai kia haere matou ki te taka, kia kai ai koe i te kapenga?</p> 
 <p><a name="an_14:13">14:13</a> Na ka tonoa e ia tokorua o ana akonga, ka mea ki a raua, haere ki te pa, a ka tutaki mai ki a korua he tangata e mau ana i te taha wai: haere i muri i a ia.</p> 
 <p><a name="an_14:14">14:14</a> A ka mea ki te tangata o te whare e tomo ai ia, E mea ana te Kaiwhakaako, Kei hea te ruma e kai ai matou ko aku akonga i te kapenga?</p> 
 <p><a name="an_14:15">14:15</a> A mana tonu e whakaatu ki a korua he ruma nui i runga, oti rawa te whariki, te whakapai: hei reira taka ai ma tatou.</p> 
 <p><a name="an_14:16">14:16</a> Na haere ana ana akonga, a, no te taenga ki te pa, ka kite i tana i korero ai ki a raua: a taka ana e raua te kapenga.</p> 
 <p><a name="an_14:17">14:17</a> A, no ka ahiahi, ka haere atu ia me te tekau ma rua.</p> 
 <p><a name="an_14:18">14:18</a> I a ratou e noho ana, e kai ana, ka mea a Ihu, He pono taku e mea nei ki a koutou, Ko tetahi o koutou, kei toku taha nei e kai ana, mana ahau e tuku.</p> 
 <p><a name="an_14:19">14:19</a> Na ka pa te pouri ki a ratou, ka ki takitahi ki a ia, Ko ahau koia?</p> 
 <p><a name="an_14:20">14:20</a> Na ka mea ia ki a ratou, Ko tetahi o te tekau ma rua, ko ia e toutou tahi nei maua ki te rihi.</p> 
 <p><a name="an_14:21">14:21</a> E haere ana te Tama a te tangata, e pera ana me te mea i tuhituhia mona: otiia aue te mate mo te tangata e tukua ai te Tama a te tangata! he mea pai ke mo taua tangata me i kaua ia e whanau.</p> 
 <p><a name="an_14:22">14:22</a> A, i a ratou e kai ana, ka mau ia ki te taro, a, ka mutu te whakapai, ka whawhati, na ka hoatu ki a ratou, ka mea, Tangohia, kainga: ko toku tinana tenei.</p> 
 <p><a name="an_14:23">14:23</a> Na ka mau ia ki te kapu, a, ka mutu te whakawhetai, ka hoatu ki a ratou: a ka inumia e ratou katoa.</p> 
 <p><a name="an_14:24">14:24</a> A ka mea ia ki a ratou, Ko oku toto enei, ko o te kawenata hou, e whakahekea ana mo te tini.</p> 
 <p><a name="an_14:25">14:25</a> He pono taku e mea nei ki a koutou, E kore ahau e inu atu ano i te hua o te waina, kia taea ra ano taua ra e inumia houtia ai e ahau i te rangatiratanga o te Atua.</p> 
 <p><a name="an_14:26">14:26</a> A, no ka mutu ta ratou himene, ka haere ratou ki Maunga Oriwa.</p> 
 <p><a name="an_14:27">14:27</a> Katahi a Ihu ka mea ki a ratou, Ko koutou katoa na ka he: kua oti hoki te tuhituhi, Ka patua e ahau te hepara, a ko nga hipi ka whakamararatia.</p> 
 <p><a name="an_14:28">14:28</a> Otira, muri iho i toku aranga, ka haere ahau i mua i a koutou ki Kariri.</p> 
 <p><a name="an_14:29">14:29</a> Na ka mea a Pita ki a ia, Ahakoa he te katoa, ko ahau e kore.</p> 
 <p><a name="an_14:30">14:30</a> A ka mea a Ihu ki a ia, He pono taku e mea nei ki a koe, Ko akuanei, i tenei po ano, i te mea kahore ano kia rua nga tangihanga o te tikaokao, ka toru au whakakorenga i ahau.</p> 
 <p><a name="an_14:31">14:31</a> Katahi ka tino arita rawa tana meatanga atu, Ahakoa kua takoto te tikanga kia mate tahi au me koe, e kore ahau e whakakahore i a koe. I pera ano te korero a ratou katoa.</p> 
 <p><a name="an_14:32">14:32</a> ¶ A ka tae ratou ki tetahi wahi, e huaina ana ko Kehemane: na ka mea atu ia ki ana akonga, Hei konei koutou noho ai, kia inoi ahau.</p> 
 <p><a name="an_14:33">14:33</a> Na ka mau ia ki a Pita ratou ko Hemi, ko Hoani, a ka timata te koera, te tumatatenga;</p> 
 <p><a name="an_14:34">14:34</a> Na ka mea ia ki a ratou, Kei te tino pehia toku wairua e te pouri, tata pu ki te mate: noho iho koutou i konei, kia mataara.</p> 
 <p><a name="an_14:35">14:35</a> Na ka haere ia ki pahaki tata atu, ka hinga ki te whenua, ka inoi, me kahore e ahei kia pahemo atu tenei haora i a ia.</p> 
 <p><a name="an_14:36">14:36</a> A ka mea ia, E Apa, e Pa, ka taea e koe nga mea katoa; tangohia atu tenei kapu i ahau: otiia kaua e waiho i taku e pai ai, engari i tau.</p> 
 <p><a name="an_14:37">14:37</a> Na ka haere ia, ka rokohanga atu e moe ana ratou, a ka mea ia ki a Pita, E Haimona, kei te moe ia koe? e kore ranei e taea e koe te mataara kia kotahi haora?</p> 
 <p><a name="an_14:38">14:38</a> Kia mataara, me te inoi, kei uru koutou ki te whakamatautauranga. Kei te hihiko te wairua, ko te kikokiko ia kei te ngoikore.</p> 
 <p><a name="an_14:39">14:39</a> Na ka haere atu ano ia, ka inoi, me te whakahua i aua kupu ano.</p> 
 <p><a name="an_14:40">14:40</a> Na ka hoki mai ano ia, ka rokohanga e moe ana ratou, he nui hoki te taimaha o o ratou kanohi; a kihai ratou i matau ki ta ratou e whakahoki ai ki a ia.</p> 
 <p><a name="an_14:41">14:41</a> Na haere ana ano ia, ko te toru o nga haerenga, ka mea ki a ratou, E moe ra, whakata i a koutou: heoi ra, kua taea te haora; na, ka tukua te Tama a te tangata ki nga ringa o te hunga hara.</p> 
 <p><a name="an_14:42">14:42</a> Maranga, ka haere tatou; na, ka tata te kaituku i ahau.</p> 
 <p><a name="an_14:43">14:43</a> ¶ Na inamata, i a ia tonu e korero ana, kua puta a Hura, tetahi o te tekau ma rua, me te tini o te tangata, me nga hoari, me nga patu, i ahu mai i nga tohunga nui, i nga karaipi, i nga kaumatua.</p> 
 <p><a name="an_14:44">14:44</a> Na kua oti tetahi tohu te whakarite ki a ratou e tona kaituku; i mea ia, Ko taku tangata e kihi ai, ko ia tera; hopukina, kia mau te arahi atu.</p> 
 <p><a name="an_14:45">14:45</a> Na, i tona taenga mai, tika tonu ki a ia, ka mea, E Rapi; a kihi ana i a ia.</p> 
 <p><a name="an_14:46">14:46</a> Na ka mau o ratou ringa ki a ia, a hopukina ana ia.</p> 
 <p><a name="an_14:47">14:47</a> Na ka unuhia e tetahi o te hunga e tu ana i reira tana hoari, haua iho e ia te pononga a te tohunga nui, poroa ana tona taringa.</p> 
 <p><a name="an_14:48">14:48</a> Na ka whakahoki a Ihu, ka mea ki a ratou, He tahae ahau, i haere mai ai koutou me nga hoari, me nga patu, ki te hopu i ahau?</p> 
 <p><a name="an_14:49">14:49</a> I a koutou ahau e whakaako ana i te temepara i tena ra, i tena ra, a kihai koutou i hopu i ahau: otira i mahia tenei mea kia rite ai nga karaipiture.</p> 
 <p><a name="an_14:50">14:50</a> Na whakarere ana ratou katoa i a ia, oma ana.</p> 
 <p><a name="an_14:51">14:51</a> Na tera tetahi taitamariki i aru tahi mai me ia, takaia ai he kakahu rinena ki runga ake i tona kirikau: na ka hopukina ia e ratou:</p> 
 <p><a name="an_14:52">14:52</a> Otira i whakarerea atu e ia te kakahu rinena, a oma tahanga atu ana.</p> 
 <p><a name="an_14:53">14:53</a> ¶ Na ka arahina atu e ratou a Ihu ki te tino tohunga: a ka huihui mai ki a ia nga tohunga nui katoa, nga kaumatua me nga karaipi.</p> 
 <p><a name="an_14:54">14:54</a> Na tera a Pita te aru ra i a ia i tawhiti, tae noa ki roto, ki te marae o te tino tohunga; a tera te noho ra me nga kaimahi, painaina ai i a ia i te taha o te ahi.</p> 
 <p><a name="an_14:55">14:55</a> Na i rapu nga tohunga nui me te runanga katoa i te kororo mo Ihu, e whakamatea ai; heoi kihai i kitea.</p> 
 <p><a name="an_14:56">14:56</a> He tokomaha hoki nga kaiwhakapae teka mona, otiia kihai i rite a ratou korero.</p> 
 <p><a name="an_14:57">14:57</a> Na ka whakatika etahi, ka whakapae teka ki a ia, ka mea,</p> 
 <p><a name="an_14:58">14:58</a> I rongo matou ki a ia e mea ana, Maku e whakahoro tenei whare tapu i hanga nei e te ringa, a kia toru nga ra ka hanga e ahau tetahi atu, ehara i te ringa i mahi.</p> 
 <p><a name="an_14:59">14:59</a> A ahakoa tera kihai a ratou korero i riterite.</p> 
 <p><a name="an_14:60">14:60</a> Na ka whakatika e tohunga nui i waenganui, ka ui ki a Ihu, ka mea, Kahore au kupu? he aha ta enei e whakaatu nei mou?</p> 
 <p><a name="an_14:61">14:61</a> Heoi kihai ia i kuihi, kahore hoki he kupu i whakahokia e ia. Na ka ui ano te tino tohunga, ka mea ki a ia, Ko koe ranei a te Karaiti, te Tama a Tera e whakapaingia nei?</p> 
 <p><a name="an_14:62">14:62</a> Ka mea a Ihu ki a ia, Ko ahau ia: a tera koutou e kite i te Tama a te tangata e noho ana i te ringa matau o te kaha, e haere mai ana me nga kapua o te rangi.</p> 
 <p><a name="an_14:63">14:63</a> Katahi ka haehae te tino tohunga i ona kakahu, ka mea, hei aha atu ma tatou etahi kaiwhakaatu ano?</p> 
 <p><a name="an_14:64">14:64</a> Kua rongo koutou ki te kohukohu: e pehea ana o koutou whakaaro? Na ka whakaae ratou katoa ka tika te mate mona.</p> 
 <p><a name="an_14:65">14:65</a> Katahi ka anga etahi ka tuwha ki a ia, ka arai i tona kanohi, ka kuru i a ia, a ka mea ki a ia, Poropiti mai: a ka pakipakia ia e nga kaimahi ki o ratou ringa.</p> 
 <p><a name="an_14:66">14:66</a> ¶ A, i a Pita i te marae i raro, ka haere mai tetahi o nga kotiro a te tino tohunga:</p> 
 <p><a name="an_14:67">14:67</a> A, i tona kitenga i a Pita e painaina ana, ka titiro atu ki a ia, a ka mea, Ko koe ano tetahi i te tangata o Nahareta, ara i a Ihu.</p> 
 <p><a name="an_14:68">14:68</a> Otira ka whakakahore ia, ka mea, Kahore rawa ahau i matau, i marama ranei ki tau e korero mai na: na ka puta atu ia ki te whakamahau: a ka tangi te tikaokao.</p> 
 <p><a name="an_14:69">14:69</a> A ka kite te kotiro i a ia, ka anga ano ka korero ki te hunga e tu tata ana, No ratou hoki tenei.</p> 
 <p><a name="an_14:70">14:70</a> Otira ka whakakahore ano ia. A muri tata iho ka korero ano ki a Pita te hunga e tu tata ana, He pono ko koe tetahi o ratou; no Kariri hoki koe.</p> 
 <p><a name="an_14:71">14:71</a> Katahi ia ka timata te kanga, te oati, Kahore ahau e matau ki tena tangata e korero na koutou.</p> 
 <p><a name="an_14:72">14:72</a> I reira ka tangi ano te tikaokao, ko te tuarua o nga tangihanga. Na ka mahara a Pita ki te kupu i korero ai a Ihu ki a ia, E kore e tuarua te tangi o te tikaokao, ka toru au whakakahoretanga i ahau. A ka whakaaroa iho e ia, na ka tangi.</p> 
 <p><a name="an_15:1">15:1</a> ¶ A, mea kau ake te ata, ka runanga nga tohunga nui, nga kaumatua, nga karaipi, me te runanga katoa, a ka herea e ratou a Ihu, ka arahina atu, a tukua atu ana ki a Pirato.</p> 
 <p><a name="an_15:2">15:2</a> Ka ui a Pirato ki a ia, Ko koe ranei te Kingi o nga Hurai? Ka whakahokia e ia ki a ia, Kua korerotia na e koe.</p> 
 <p><a name="an_15:3">15:3</a> He maha hoki nga mea i whakapaea ki a ia e nga tohunga nui, kaore ia i korero.</p> 
 <p><a name="an_15:4">15:4</a> Ka ui ano a Pirato ki a ia, ka mea, Kahore au kupu whakahoki? Na, te tini o nga kupu e korero nei ratou mou.</p> 
 <p><a name="an_15:5">15:5</a> Heoi kahore a Ihu i whakahoki atu ano; no ka miharo a Pirato.</p> 
 <p><a name="an_15:6">15:6</a> Na i taua hakari kotahi te herehere e tukua ana e ia ki a ratou, ko ta ratou e inoi ai.</p> 
 <p><a name="an_15:7">15:7</a> Na i reira tetahi tangata ko Parapa te ingoa, e here tahi ana me ona hoa tutu, he hunga i patu tangata i te ngangaretanga.</p> 
 <p><a name="an_15:8">15:8</a> Na ka haere te mano, ka anga ka tono ki a ia kia peratia me tana i mea ai ki a ratou i mua.</p> 
 <p><a name="an_15:9">15:9</a> Na ka whakahoki a Pirato ki a ratou, ka mea, E pai ana ranei koutou kia tukua e ahau ki a koutou te Kingi o nga Hurai?</p> 
 <p><a name="an_15:10">15:10</a> I mahara hoki ia he hae i tukua ai ia e nga tohunga nui.</p> 
 <p><a name="an_15:11">15:11</a> Otira ka whakatutehutia e ratou te mano, kia tukua e ia ko Parapa ke ki a ratou.</p> 
 <p><a name="an_15:12">15:12</a> Na ka whakahoki ano a Pirato, ka mea ki a ratou, He aha oti ta koutou e pai ai kia meatia e ahau ki tenei e huaina nei e koutou ko te Kingi o nga Hurai?</p> 
 <p><a name="an_15:13">15:13</a> Ka karanga ano ratou, Ripekatia.</p> 
 <p><a name="an_15:14">15:14</a> Na ka mea a Pirato ki a ratou, He aha koia tana kino i mea ai? Heoi nui noa atu ta ratou hamama, Ripekatia ia.</p> 
 <p><a name="an_15:15">15:15</a> ¶ Na, i tona hiahia kia whakamarietia te mano, tukua ana e Pirato a parapa ki a ratou, a, ka oti a Ihu te whiu, ka tukua kia ripekatia.</p> 
 <p><a name="an_15:16">15:16</a> Na ka arahina ia e nga hoia ki te marae, ara ki te whare whakawa, a karangarangatia ana te ropu katoa.</p> 
 <p><a name="an_15:17">15:17</a> Ka whakakahuria ia ki te kakahu papura, a, ka oti tetahi karauna tataramoa te whiri, ka potaea ki a ia.</p> 
 <p><a name="an_15:18">15:18</a> Na ka anga ratou ka oha ki a ia, Tena koe, e te Kingi o nga Hurai!</p> 
 <p><a name="an_15:19">15:19</a> Patua ana e ratou tona matenga ki te kakaho, tuwha ana ki a ia, ka tuku i nga turi ki a ia, a koropiko ana ki a ia.</p> 
 <p><a name="an_15:20">15:20</a> A, no ka mutu ta ratou taunu ki a ia, ka tangohia te kahu papura i a ia, na whakakakahuria ana ia ki ona ake kakahu, a arahina ana ia kia ripekatia.</p> 
 <p><a name="an_15:21">15:21</a> Na ka meinga e ratou tetahi tangata e tika ana na reira, a Haimona o hairini, i ahu mai i nga whenua, ko te papa o Arehanera raua ko Rupuha, kia haere me ratou, kia riro ai mana e amo tona ripeka.</p> 
 <p><a name="an_15:22">15:22</a> ¶ Na ka arahina ia ki tetahi wahi, ki Korokota, tona tikanga ina whakamaoritia ko te Wahi Angaanga.</p> 
 <p><a name="an_15:23">15:23</a> A hoatu ana ki a ia he waina, he mea whakananu ki te maira, kia inumia: otira kihai i tangohia e ia.</p> 
 <p><a name="an_15:24">15:24</a> A ripekatia ana ia e ratou, ka wehewehea ona kakahu, he mea maka ki te rota, kia kitea ai ko te aha e riro i tetahi, i tetahi.</p> 
 <p><a name="an_15:25">15:25</a> Na ko te toru tera o nga haora, a ka ripekatia ia e ratou.</p> 
 <p><a name="an_15:26">15:26</a> Ko te mea i whakawakia ai ia i tuhituhia ki runga, KO TE KINGI O NGA HURAI.</p> 
 <p><a name="an_15:27">15:27</a> Na tokorua nga tahae i ripekatia ngatahitia me ia; ko tetahi ki matau, ko tetahi ki tona maui.</p> 
 <p><a name="an_15:28">15:28</a> Na ka rite te karaipiture e mea nei, I taua ngatahitia ia me te hunga hara.</p> 
 <p><a name="an_15:29">15:29</a> Ko te hunga e haereere ana i reira ka tawai ki a ia, ka ruru i o ratou matenga, ka mea, Ha, ko koe ka whakahoro nei i te whare tapu, ka hanga nei ano i nga ra e toru,</p> 
 <p><a name="an_15:30">15:30</a> Whakaora i a koe ano ka heke iho i te ripeka.</p> 
 <p><a name="an_15:31">15:31</a> Waihoki ko nga tohunga nui ka tawai i a ia, ratou ko nga karaipi, ka mea, Ko era atu i whakaorangia e ia, te taea e ia te whakaora a ia ake ano.</p> 
 <p><a name="an_15:32">15:32</a> Tena ra kia heke iho aianei a te Karaiti, te Kingi o Iharaira, i te ripeka, kia kite ai tatou, kia whakapono ai. I tawai hoki ki a ia te hunga i ripekatia ngatahitia me ia.</p> 
 <p><a name="an_15:33">15:33</a> ¶ A, no ka tae ki te ono o nga haora, ka pouri a runga o te whenua katoa, taea noatia te iwa o nga haora.</p> 
 <p><a name="an_15:34">15:34</a> A i te iwa o nga haora ka karanga a Ihu, he nui te reo, ka mea, Eroi, Eroi, rama hapakatani? ko te tikanga tenei ina whakamaoritia, E toku Atua, e toku Atua, he aha koe i whakarere ai i ahau?</p> 
 <p><a name="an_15:35">15:35</a> A, no te rongonga o etahi o te hunga e tu ana i reira, ka mea, Nana, e karanga ana ia i a Iraia.</p> 
 <p><a name="an_15:36">15:36</a> Na ka oma tetahi, ka whakaki i tetahi hautai ki te winika, whakanohoia ana ki te kakaho, ka hoatu kia inumia e ia, ka mea, Kati; tena kia kite tatou me kore a Iraia e haere mai ki te tango i a ia ki raro.</p> 
 <p><a name="an_15:37">15:37</a> Na he nui te reo i puaki i a Ihu, a hemo ake.</p> 
 <p><a name="an_15:38">15:38</a> A ka wahia te arai o te temepara i waenganui pu mai i runga ki raro.</p> 
 <p><a name="an_15:39">15:39</a> A, no te kitenga o te keneturio, e tu hangai atu ana ki a ia, i pera te ahua o tana tukunga i tona wairua, ka mea ia, He pono ko te Tama a te Atua tenei tangata.</p> 
 <p><a name="an_15:40">15:40</a> Na i reira etahi wahine e matakitaki ana mai i tawhiti: i roto i a ratou a Meri Makarini, a Meri hoki whaea o Hemi, te mea iti, raua ko Hohi, me Haromi;</p> 
 <p><a name="an_15:41">15:41</a> Ara ko nga wahine i aru nei i a ia, i a ia i Kariri, i mahi mea nei mana; me etahi atu wahine tokomaha i haere tahi mai nei me ia ki Hiruharama.</p> 
 <p><a name="an_15:42">15:42</a> ¶ Na ka ahiahi, i te mea ko te ra takanga, ara ko te ra i mua ake o te hapati,</p> 
 <p><a name="an_15:43">15:43</a> Ka haere mai a Hohepa o Arimatia, he rangatira runanga, he tangata nui tonu, e tatari ana ano hoki ia ki te rangatiratanga o te Atua; a ka haere maia tonu ki a Pirato, ka inoi i te tinana o Ihu.</p> 
 <p><a name="an_15:44">15:44</a> Na ka miharo a Pirato, hua noa kahore ano i mate: ka karangatia e ia te keneturio, ka ui ki a ia, mehemea kua mate atu ra ia.</p> 
 <p><a name="an_15:45">15:45</a> A, no ka rongo ki te keneturio kua mate, ka whakaaetia e ia te tinana ki a Hohepa.</p> 
 <p><a name="an_15:46">15:46</a> Na ka hokona e tera he rinena, ka tangohia mai ia ki raro, a takaia ana ki te rinena; whakatakotoria ana ia ki roto ki te urupa kua haua atu ki te kamaka, a whakataka atu ana he kohatu ki te kuwaha o te urupa.</p> 
 <p><a name="an_15:47">15:47</a> I kite a Meri Makarini, raua ko Meri whaea o Hohi, i te wahi i whakatakotoria ai ia.</p> 
 <p><a name="an_16:1">16:1</a> ¶ A, no te pahemotanga o te hapati, ka hokona he mea kakara e Meri Makarini, e Meri whaea o Hemi, e Haromi, kia haere ai ratou ki te whakawahi i a ia.</p> 
 <p><a name="an_16:2">16:2</a> Na, i te atatu o te ra tuatahi o te wiki, ka haere ratou ki te urupa i te putanga mai o te ra;</p> 
 <p><a name="an_16:3">16:3</a> Ka korero ki a ratou ano, Ko wai ra hei whakataka ma tatou i te kohatu i te kuwaha o te urupa?</p> 
 <p><a name="an_16:4">16:4</a> A, i ta ratou tirohanga ake, ka kite kua hurihia atu te kohatu: he mea nui whakaharahara hoki.</p> 
 <p><a name="an_16:5">16:5</a> A, no ka tomo ratou ki te urupa, ka kite ratou i tetahi taitamariki e noho ana i te taha matau, he kakahu ma tona: na ka koera ratou.</p> 
 <p><a name="an_16:6">16:6</a> A ka mea ia ki a ratou, Kaua e koera: e rapu ana koutou i a Ihu o Nahareta i ripekatia: kua ara ia; kahore ia i konei: tena! titiro ki te wahi i whakatakotoria ai ia!</p> 
 <p><a name="an_16:7">16:7</a> Engari haere, korerotia atu ki ana akonga, ki a Pita hoki, kei te haere ia i mua i a koutou ki Kariri: ko reira koutou kite ai i a ia, pera i tana i mea ai ki a koutou.</p> 
 <p><a name="an_16:8">16:8</a> Na ka puta atu ratou, a oma ana i te urupa: kua tae mai hoki te tuiri, te koera ki a ratou: kihai rawa i korero ki tetahi tangata; no te mea i wehi ratou.</p> 
 <p><a name="an_16:9">16:9</a> ¶ Na, i tona aranga ake i te atatu o te ra tuatahi o te wiki, ka whakakite tuatahi ia ki a Meri Makarini, i peia nei e ia e whitu nga rewera i roto i a ia.</p> 
 <p><a name="an_16:10">16:10</a> Na ka haere tera ka korero ki te hunga i piri ra ki a ia i mua, i a ratou e pouri ana, e tangi ana.</p> 
 <p><a name="an_16:11">16:11</a> A ko ratou i to ratou rongona kei te ora, a kua kitea e ia, kahore i whakapono.</p> 
 <p><a name="an_16:12">16:12</a> Na, i muri iho i enei mea, ka puta ia, he ahua ke tona, ki etahi atu o ratou, tokorua, i a raua e haere ana, e anga ana ki nga whenua.</p> 
 <p><a name="an_16:13">16:13</a> Na ka haere hoki ena ka korero ki etahi atu o ratou; otira kahore era i whakapono.</p> 
 <p><a name="an_16:14">16:14</a> ¶ Muri iho ka puta ia ki te tekau ma tahi, i a ratou e noho ana ki te kai, a riria iho e ia to ratou whakaponokore, me te pakeke o te ngakau, mo ratou kihai i whakapono ki te hunga i kite nei i a ia kua ara.</p> 
 <p><a name="an_16:15">16:15</a> Ka mea ki a ratou, Haere koutou ki te ao katoa, kauwhautia te rongopai ki nga tangata katoa.</p> 
 <p><a name="an_16:16">16:16</a> Ko ia e whakapono ana, ka oti te iriiri, ka whakaorangia; otira ko te tangata e kore e whakapono, ka whakataua te he ki a ia.</p> 
 <p><a name="an_16:17">16:17</a> Ka whai tahi hoki enei tohu i te hunga e whakapono ana: ma toku ingoa ratou ka pei rewera ai; ka korerotia ai e ratou nga reo hou;</p> 
 <p><a name="an_16:18">16:18</a> Ka tango ake ai ratou i nga nakahi; a ki te inu i tetahi mea whakamate, e kore ratou e ahatia; ka pa o ratou ringa ki nga turoro, a ka ora.</p> 
 <p><a name="an_16:19">16:19</a> ¶ Na, i te mutunga o tana korero ki a ratou, ka tangohia atu te Ariki a Ihu ki te rangi, a noho ana ki te ringa matau o te Atua.</p> 
 <p><a name="an_16:20">16:20</a> Na haere ana ratou, kauwhau ana i nga wahi katoa, me te mahi tahi ano te Ariki me ratou, me te whakau i te kupu ki nga tohu e whai ana i muri. Amine.</p> 
 <p></p><hr>
 <center>
 <a href="luk.htm">Next: Luke</a></center>
 </body>