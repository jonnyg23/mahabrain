<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="luk.htm">Previous</a> 
 <a href="act.htm">Next</a> 
 </center>
 <hr>
  <h3 align="center">Chamorro Bible: John</h3> 
 <p><a name="an_1:1">1:1</a> Y tutujonña gaegue y Finijo, ya y Finijo güiya yan si Yuus; ya y Finijo güiya si Yuus.</p> 
 <p><a name="an_1:2">1:2</a> Güiya gaegue gui tutujonña yan si Yuus.</p> 
 <p><a name="an_1:3">1:3</a> Todo y güinaja sija manmafatinas pot güiya; yaguin ti pot güiya, taya ni esta mafatinas, nu y gaegue gui finatinas sija.</p> 
 <p><a name="an_1:4">1:4</a> Y linâlâ gaegue guiya güiya, ya y linâlâ, güiya y candet y taotao sija.</p> 
 <p><a name="an_1:5">1:5</a> Ya y candet gui jalom jomjom maniina, ya y jemjom ti matungo.</p> 
 <p><a name="an_1:6">1:6</a> Y un taotao ni manafato guine as Yuus, y naanña si Juan.</p> 
 <p><a name="an_1:7">1:7</a> Güiya mamaela para testimonio, para ufannae testimonio nu y candet, para ufanmanjonggue todo y taotao pot güiya.</p> 
 <p><a name="an_1:8">1:8</a> Güiya ti y candet, lao mamaela para ufannae testimonio nu y candet.</p> 
 <p><a name="an_1:9">1:9</a> Ayo y magajet na candet ni maniina y todo taotao, na mamamaela güine gui tano.</p> 
 <p><a name="an_1:10">1:10</a> Güiya gaegue gui tano, ya y tano mafatinas pot güiya, ya y tano ti matungo güe.</p> 
 <p><a name="an_1:11">1:11</a> Güiya mato gui iyoña ya iyoña ti marisibe güe.</p> 
 <p><a name="an_1:12">1:12</a> Lao todo y rumesibe güe, güiya janae ninasiñanñija para ufamaguon Yuus; junggan, para todo ni y jumonggue y naanña.</p> 
 <p><a name="an_1:13">1:13</a> Sija manmalilis ti guinin y jâgâ, ya ti guinin y minagof y catne, ya ti guinin minagof y taotao, lao guinin as Yuus.</p> 
 <p><a name="an_1:14">1:14</a> Ya ayo na Finijo mamacatne ya sumaga guiya jita (ya talie y minalagña, ayo na minalag taegüije y linilisja gui tata), bula y grasia yan y minagajet.</p> 
 <p><a name="an_1:15">1:15</a> Si Juan manae testimonio nu güiya ya umagang ya ilegña: Güiya ayo y jusasangan: y mamaela gui tateco, güiya dangculoña qui guajo, sa güiya finenena qui guajo.</p> 
 <p><a name="an_1:16">1:16</a> Gui binilaña manmañulijit todo, yan y grasia pot y grasia.</p> 
 <p><a name="an_1:17">1:17</a> Sa y tinago sija pot si Moises esta manae, lao y grasia yan y minagajet, pot si Jesucristo namanmato.</p> 
 <p><a name="an_1:18">1:18</a> Si Yuus, taya taotao lumie, taya na tiempo, ayo na Lajiña, y linilisja, na gaegue san jalom y pechon tata, güiya jafanue jit nu güiya.</p> 
 <p><a name="an_1:19">1:19</a> Ya este y testimonien Juan, anae y Judio sija manafanmato nu y mamale yan Lebita sija, guine Jerusalem, ni manmafasen: Jago, jaye jao?</p> 
 <p><a name="an_1:20">1:20</a> Güiya jaconfesatñaejon ya ti japune, lao jaconfesatñaejon, ilegña: Guajo ti Jesucristo yo.</p> 
 <p><a name="an_1:21">1:21</a> Ya mafaesen: Jafa nae? Jago si Elias? Ya ilegña: Ti guajo yo. Jago ayo na profeta? Ya manope: Aje.</p> 
 <p><a name="an_1:22">1:22</a> Enaomina ilegñija nu güiya: Jaye jao? para siñajam infanmanope ni y tumago jam. Jafa ilelegmo nu jago namaesa?</p> 
 <p><a name="an_1:23">1:23</a> Ylegña: Guajo inagang yo nu y umaagang gui desierto; natunas y chalan señot, taegüije ilegña si Esaias profeta.</p> 
 <p><a name="an_1:24">1:24</a> Ya ayo sija ni namanmato ni y guinin Fariseo sija.</p> 
 <p><a name="an_1:25">1:25</a> Ya mafafaesen güe ya ilegñija nu güiya: Sajafa na managpangejao, yaguin ti jago si Jesucristo, ni si Elias, ni y ayo na profeta?</p> 
 <p><a name="an_1:26">1:26</a> Si Juan manope ilelegña: Guajo managpagpange an janom; mas y entalo miyo, guaja uno na ti intingo.</p> 
 <p><a name="an_1:27">1:27</a> Este uje y mamaela gui tateco, y mas dangculo qui guajo, ya guajo ti dignoyo na jupula ni y coreas y sapatosña.</p> 
 <p><a name="an_1:28">1:28</a> Este sija finatinas guiya Betania y otra banda gui Jordan, anae managpagpange si Juan.</p> 
 <p><a name="an_1:29">1:29</a> ¶ Y siguiente na jaane jalie si Juan si Jesus na mamaela para iya güiya ya ilegña: Estagüe y corderon Yuus na janajanao y isao gui tano.</p> 
 <p><a name="an_1:30">1:30</a> Este yuje ileo, na y tateco mamamaela un laje y dangculoña qui guajo, sa güiya finenena qui guajo.</p> 
 <p><a name="an_1:31">1:31</a> Ya guajo ti jutungo; lao para umafanue y Israel nu güiya, enao mina mato yo yan managpagpange yo an janom.</p> 
 <p><a name="an_1:32">1:32</a> Si Juan manae testiomonio ilegña: Julie y Espiritu ni tumutunog guinin y langet, taegüije y paluma ya sumaga gui jiloña.</p> 
 <p><a name="an_1:33">1:33</a> Ya guajo ti jutungo güe, lao y munamamaela yo para ufanagpange an janom, ayo sumangane yo: Sobre ayo na unlie na tumunog y Espiritu ya sumaga guiya güiya, este uje y managpagpange ni Espiritu Santo.</p> 
 <p><a name="an_1:34">1:34</a> Ya guajo julie ya manae yo testimonio nu y güiya y Lajin Yuus.</p> 
 <p><a name="an_1:35">1:35</a> ¶ Y siguiente na jaane tumalo manmatojgue si Juan yan dos gui disipuluña.</p> 
 <p><a name="an_1:36">1:36</a> ¶ Ya Jaatan si Jesus ni mamomocat güije, ya ilegña: Estagüe y Corderon Yuus.</p> 
 <p><a name="an_1:37">1:37</a> Ya majungog ni dos na disipuluña comequentosña yan madalalag si Jesus.</p> 
 <p><a name="an_1:38">1:38</a> Ya jabira güe si Jesus ya jalie na madadalalag güe nu sija ya ilegña nu sija: Jafa inaliligao? Ya sija ilegñija: Rabi (este finijo comequeilegña, gui chamorro, Maestro) manu sagamo?</p> 
 <p><a name="an_1:39">1:39</a> Ylegña: mamaela ya unlie. Manmamaela ya jalie manu nae sumaga ya mañagaja yan güiya, güije na jaane, sa jijut y ora y mina dies.</p> 
 <p><a name="an_1:40">1:40</a> Si Andres y chelun Simon Pedro, güiya uno gui dos y jumungog umadingan an Juan, yan madalalag güe.</p> 
 <p><a name="an_1:41">1:41</a> Güiya jasoda finena y cheluña as Simon, ya ilegña nu güiya: Tasoda y Mesias (ni y cumequeilegña: güiya si Cristo).</p> 
 <p><a name="an_1:42">1:42</a> Ya macone guato as Jesus; anae inatan as Jesus ilegña: Jago Simon, patgon Jonas: jago mafanaan Sefas (cumequeilegña: acho).</p> 
 <p><a name="an_1:43">1:43</a> Y siguiente na jaane, malago si Jesus malag Galilea, ya jasoda si Felipe, taotao Betsaida, gui siudan Andres yan Pedro.</p> 
 <p><a name="an_1:45">1:45</a> Si Felipe jasoda si Nataniel ya ilegña nu güiya: Esta tasoda ayo y jatugue si Moises gui tinago yan y profeta, Jesus, taotao Nasaret y patgon José.</p> 
 <p><a name="an_1:46">1:46</a> Ya ilegña si Nataniel: Guinin Nasaret siña jumuyong minauleg? Ylegña si Felipe: maela ya unlie.</p> 
 <p><a name="an_1:47">1:47</a> Si Jesus jalie mamaela para iya güiya, si Nataniel, ya ilegña nu güiya: Estagüe senmagajet iyon Israel, na taya finababa guiya güiya.</p> 
 <p><a name="an_1:48">1:48</a> Ylegña nu güiya si Nataniel: Guine manu na untungo yo? Manope si Jesus ya ilegña nu güiya: Antes di si Felipe uninagang, na gaegue jao gui papa y ygos, guajo julie jao.</p> 
 <p><a name="an_1:49">1:49</a> Manope si Nataniel ya ilegña: Rabi, jago uje y lajin Yuus, jago uje y ray guiya Israel.</p> 
 <p><a name="an_1:50">1:50</a> Manope si Jesus ya ilegña nu güiya: Sa jusangane jao, na julie jao gui papa y ygos, ya unjonggue? Jago unlie mandangculoña na güinaja qui este.</p> 
 <p><a name="an_1:51">1:51</a> Ylegña nu güiya: Magajet ya magajet jusangane jao, y mamaela na tiempo nae unlie y langet mababa ya y angjet sija guine as Yuus mangajujulo yan manututunog gui jilo y Lajin taotao.</p> 
 <p><a name="an_2:1">2:1</a> Y mina tres na jaane, mafatinas y guipot umasagua, gui Cana, siudan Galilea, ya y nanaña si Jesus gaegue güije.</p> 
 <p><a name="an_2:2">2:2</a> Ya si Jesus yan y disipuluña maagange locue para y guipot umasagua.</p> 
 <p><a name="an_2:3">2:3</a> Anae taya y bino, y nanaña si Jesus ilegña nu güiya: Taya binoñija.</p> 
 <p><a name="an_2:4">2:4</a> Ya ilegña nu güiya si Jesus: Pot jafayo na juentalo nu jago, palaoan? trabia ti mafato y orajo.</p> 
 <p><a name="an_2:5">2:5</a> Si nanaña ilegña ni manmañeñetbe: Fatinas todo y tinagoña.</p> 
 <p><a name="an_2:6">2:6</a> Y estaba güije saes lauyan acho, parejoja yan y guinasgasñija y Judios, na manulat, cada uno, dos pat tres cantaro.</p> 
 <p><a name="an_2:7">2:7</a> Ylegña si Jesus nu sija: Nafanbula este sija lauyan janom. Ya manafanbula asta y pachot.</p> 
 <p><a name="an_2:8">2:8</a> Ya ilegña nu sija: Chile pago ya innae y maestrosala; ya machule.</p> 
 <p><a name="an_2:9">2:9</a> Ya anae y maestrosala jachague y janom na mafatimas bino, ya ti jatungo guine mano: (lao y manmañeñetbe tumungo, na jachule y janom), y maestrosala jaagange y nobio;</p> 
 <p><a name="an_2:10">2:10</a> Ya ilegña nu güiya: Todo y taotao janafofona y mauleg na bino; ya yaguin esta manjaspog, ayo nae y mas manaelaye: lao jago unnanana y mauleg na bino asta pago.</p> 
 <p><a name="an_2:11">2:11</a> Este na tutujon y señatña sija, jafatinas si Jesus, guiya Cana suidan Galilea, ya janamatungo y minalagña; ya y disipuluña sija majonggue güe.</p> 
 <p><a name="an_2:12">2:12</a> Despues di este tumunog guiya Capernaum, güiya yan y mañeluña yan y disipuluña sija, ya mañaga güije ti megae na jaane.</p> 
 <p><a name="an_2:13">2:13</a> ¶ Y estaba güije jijot y pascuan y Judios, ya si Jesus cajulo guiya Jerusalem.</p> 
 <p><a name="an_2:14">2:14</a> Ya jasoda gui guimayuus manmanbebende y nubiyo yan y quinilo, yan y paluma, yan y manmanulalaeca manmatatachong:</p> 
 <p><a name="an_2:15">2:15</a> Ya mañaolag ni tale, ya janafanmalago todo gui guimayuus, yan y quinilo, yan y nubiyo; yan y machapon y salape y manmanulalaeca, yan manaalinquin y lamasa,</p> 
 <p><a name="an_2:16">2:16</a> Ya ilegña ni manmanbebende ni paluma: Nafanjanao güine este sija na güinaja, ya chamiyo fumatitinas y guima tata, guima namajan.</p> 
 <p><a name="an_2:17">2:17</a> Entonses manmanjaso y disipuluña ni estaba matugue: Ynigo y guimamo cumano yo.</p> 
 <p><a name="an_2:18">2:18</a> ¶ Y Judio sija manmanope ya ilegñija; Jafa na señat unfanuejam taegüije ayo, sa jago unfatinas este sija na güinaja?</p> 
 <p><a name="an_2:19">2:19</a> Si Jesus manope ya ilegña: Yulang este na gumayuus, ya y tres na jaane; junacajulo talo.</p> 
 <p><a name="an_2:20">2:20</a> Ayonae y Judio sija ilegñija: Gui cuarentaisaes años manacajulo este na gumayuus, ya jago, gui tres na jaane, unacajulo?</p> 
 <p><a name="an_2:21">2:21</a> Lao güiya umadingan ni guima tataotaoña.</p> 
 <p><a name="an_2:22">2:22</a> Enao mina anae cajulo guine manmatae, y disipuluña jajaso na munjayan jasangane este, ya manmanjonggue ni tinigue sija yan y sinangan ni jasangan si Jesus.</p> 
 <p><a name="an_2:23">2:23</a> ¶ Ya, güiya gaegue guiya Jerusalem gui pascua, y jaane ni guipot, ya megae manmanjonggue ni naanña, anae malie sija y señatña sija ni jafatinas.</p> 
 <p><a name="an_2:24">2:24</a> Lao si Jesus namaesa, ti jaangoco güe guiya sija, sa güiya jatungo todo taotao,</p> 
 <p><a name="an_2:25">2:25</a> Ya taya nesesida na jaye unae testimonio ni taotao, sa güiya tumungo y guaja gui jalom taotao.</p> 
 <p><a name="an_3:1">3:1</a> YA guaja un taotao Fariseo na naanña si Nicodemo, prinsipe y Judiosija.</p> 
 <p><a name="an_3:2">3:2</a> Este mato gui as Jesus gui puenge ya ilegna nu güiya: Rabi, jame intingo na jago maestro guine as Yuus, sa taya siña fumatinas este sija na señat, ni unfatitinas, yaguin ti sumisija yan Yuus.</p> 
 <p><a name="an_3:3">3:3</a> Ynepe as Jesus ya ilegña nu güiya: Magajet ya magajet y jusangane jao, na y ti mafañago talo, ti siña jalie y raenon Yuus.</p> 
 <p><a name="an_3:4">3:4</a> Ylegña nu güiya si Nicodemo: Jafa muna siña y taotao mafañago yaguin este biju; siña güe jumalom dos biaje, talo gui jalom y tiyan nanaña ya umafañago?</p> 
 <p><a name="an_3:5">3:5</a> Ynepe as Jesus: Magajet ya magajet jusangane jao, na y ti mafañago ni janom yan ni iyon Espiritu, ti siña jumalom gui raenon Yuus.</p> 
 <p><a name="an_3:6">3:6</a> Todo y mafañago ni guine catne, catneja güe; ya y mafañago guine Espiritu, espirituja güe.</p> 
 <p><a name="an_3:7">3:7</a> Chamo ninamamanman ni jusangane jao: Y nesesita jamyo na mafañago talo.</p> 
 <p><a name="an_3:8">3:8</a> Y manglo manguaefe mano malagoña, ya unjungog y bengbengña, lao ti untungo guine manu mague, ni tampoco para manu guato. Taegüenao todo ayo y manmafañago guine Espiritu.</p> 
 <p><a name="an_3:9">3:9</a> Si Nicodemo manope ya ilegña: Jafa muna siña este?</p> 
 <p><a name="an_3:10">3:10</a> Ynepe as Jesus ya ilegña nu güiya: Jago un maestro guiya Israel ya ti untungo este?</p> 
 <p><a name="an_3:11">3:11</a> Magajet ya magajet jusangane jao, Y tatungo, tasangan; ya y talie tadeclara, ya ti inresibe y testimoniota.</p> 
 <p><a name="an_3:12">3:12</a> Yaguin jusangane jao güinajan tano, ya ti unjonggue, jafa taemano unjonggue yaguin jusangane jao güinajan langet?</p> 
 <p><a name="an_3:13">3:13</a> Ya taya cajulo gui langet, güiyaja y tumunog guine y langet, güiya matungo, y Lajin taotao ni y gaegue gui langet,</p> 
 <p><a name="an_3:14">3:14</a> Ya jaf taemanoja si Moises janacajulo y serpiente gui desierto, taegüijeja na nesesita na y Lajin taotao umanacajulo.</p> 
 <p><a name="an_3:15">3:15</a> Para todo ayo y jumonggue güe, ti siña malingo, ya guaja linâlâña na taejinecog.</p> 
 <p><a name="an_3:16">3:16</a> ¶ Sa taegüenao na jaguaeya si Yuus y tano, janae ni linilisja Lajiña y para todo ayo y jumonggue güe, ti siña malingo, ya guaja linâlâña na taejinecog.</p> 
 <p><a name="an_3:17">3:17</a> Sa ti jatago si Yuus y Lajiña guato gui tano, para usapit y tano, lao para y tano unalibre pot güiya.</p> 
 <p><a name="an_3:18">3:18</a> Y jumonggue güe, ti umasapit; ayo y ti jumonggue güe ayo umasapit, sa ti manjonggue ni naan unoja na Lajin Yuus.</p> 
 <p><a name="an_3:19">3:19</a> Ya este na sinapit, na y inina malag y tano, ya y taotao sija gaonñija y jemjom qui y inina, sa y finatinasñija taelaye.</p> 
 <p><a name="an_3:20">3:20</a> Sa todo ayo y fumatinas y taelaye, chatlie y inina, ya ti malag y inina, sa y chechoña no sea umareprende.</p> 
 <p><a name="an_3:21">3:21</a> Ayo y fumatinas y magajet, malag y inina, para y unamatungo finatinasña, sa y finatinasña guine as Yuus.</p> 
 <p><a name="an_3:22">3:22</a> ¶ Despues di estesija, mato si Jesus yan y disipuluña sija, gui un tano Judea ya gaegue güije yan sija managpange.</p> 
 <p><a name="an_3:23">3:23</a> Managpapange locue si Juan, guiya Enon, jijot guiya Salim, sa gaegue güije megae na janom: ya sija manmamaela, ya manmatagpange.</p> 
 <p><a name="an_3:24">3:24</a> Sa si Juan trabia ti mapopolo gui catset.</p> 
 <p><a name="an_3:25">3:25</a> Ya guaja un inaguaguat entre sija yan y disipulon Juan yan y Judio sija pot y guinasgas.</p> 
 <p><a name="an_3:26">3:26</a> Ya manmato gui as Juan, ya ilegñija nu güiya: Rabi, ayo y gaegue güije guinin iya jago, gui otro banda Jordan ni unnae testimonio, estagüe! na jatagpange, yan y todo y taotao manmato guiya güiya.</p> 
 <p><a name="an_3:27">3:27</a> Manope si Juan ilegña: Ti siña y taotao manresibe jafa, yaguin ti manae guine y langet.</p> 
 <p><a name="an_3:28">3:28</a> Jamyoja innae testimonio na guinin jusangan: Ti guajo si Jesucristo, lao guajo matago gui menaña.</p> 
 <p><a name="an_3:29">3:29</a> Ya guaja asaguaña, güiya y nobio locue; lao amigon nobio, ni y tomotojgue ya jajujungogja, ya magof dangculo pot y sinangan y nobio. Taegüine pues este minagofjo esta macumple.</p> 
 <p><a name="an_3:30">3:30</a> Güiya siempre, lumálamodong; ya guajo manaladiquique.</p> 
 <p><a name="an_3:31">3:31</a> ¶ Y guinin jila mague, güiya mas taquilo qui todo; ya y iyon y tano, tanoja güe, ya iyon y tanoja jasasangan; ya y mamaela guine langet, güiya iyajululo.</p> 
 <p><a name="an_3:32">3:32</a> Tanae testimonio, nu y lumie ya jajungog, ya taya rumesibe y testimonioña.</p> 
 <p><a name="an_3:33">3:33</a> Ya y rumesibe y testimonioña, este sumeyo na si Yuus, güiya magajet.</p> 
 <p><a name="an_3:34">3:34</a> Sa y tinago as Yuus, y fino Yuus jasangan; sa si Yuus ti mannanae güe ni y Espiritu pot medida.</p> 
 <p><a name="an_3:35">3:35</a> Sa y tata yaña y Lajiña ya todo y güinaja japolo gui canaeña.</p> 
 <p><a name="an_3:36">3:36</a> Y jumonggue y Lajiña guaja taejinecog na linâlâ; ya ayo y ti manjonggue y Lajiña, ti ulie linâlâ, lao y binibon Yuus gaegue gui jiloña.</p> 
 <p><a name="an_4:1">4:1</a> ANAE y Señot jatungo, na Fariseo sija manmanjungog, na si Jesus jafatinas disipuluña ya jatagpange megaeña qui si Juan.</p> 
 <p><a name="an_4:2">4:2</a> (Achogja ti si Jesus namaesa matagpange, lao y disipuluñaja),</p> 
 <p><a name="an_4:3">4:3</a> Jadingo guiya Judea, ya mapos talo malag Galilea.</p> 
 <p><a name="an_4:4">4:4</a> Ya janesesita na umalofan inanaco Samaria.</p> 
 <p><a name="an_4:5">4:5</a> Mato pues gui un siudan Samaria, na mafanaan Sicar, jijot gui fangualuan na si Jacob janae si José, lagiña.</p> 
 <p><a name="an_4:6">4:6</a> Ya gaegue güine y tipo Jacob. Enaomina si Jesus, sa yayas güe guinin y chalan, matachong gui oriyan y tipo. Güenao na ora cana a las saes.</p> 
 <p><a name="an_4:7">4:7</a> Mato un palaoan Samaria para ufanlupog janom; ya si Jesus ilegña nu güiya: Naeyo ya juguinem.</p> 
 <p><a name="an_4:8">4:8</a> Sa y disipuluña manmapos para y siuda, para ufanmamajan nengcano.</p> 
 <p><a name="an_4:9">4:9</a> Ylegña nu güiya y palaoan Samaria: Jaftaemano na jago y Judio jao, ya untagojit najunaguinemjao, ya guajo palaoan Samaria? (Sa y Judio sija ti manatungo yan y taotao Samaria).</p> 
 <p><a name="an_4:10">4:10</a> Manope si Jesus, ya ilegña nu güiya: Yaguin untungo y ninaeña si Yuus yan jaye güe y sumangane jao, naeyo ya juguinem: jago ungagao güe ya güiya unninae janom lalâlâ.</p> 
 <p><a name="an_4:11">4:11</a> Ya y palaoan ilegña nu güiya: Señot, taya siña unlupog, sa y tipo tadong: amano pues nae guaja jao ni y janom lalâlâ.</p> 
 <p><a name="an_4:12">4:12</a> Ada dangculoña jao qui y tatanmame as Jacob, ni y numaejam nu este na tupo, ya güiya gumiguinem yan famaguonña, yan y gaña gâgâ sija?</p> 
 <p><a name="an_4:13">4:13</a> Manope si Jesus, ya ilegña nu güiya: Jaye y guminem nu este na janom, güiya umajo talo.</p> 
 <p><a name="an_4:14">4:14</a> Lao ayo y guminem uje na janom y junae güe, para todo y tiempo ti umajo; ya ayo na janom y guajo junae güe, güiya y janom tupo, ni jumuyong para linâlâ na taejinecog.</p> 
 <p><a name="an_4:15">4:15</a> Ylegña nu güiya y palaoan: Señot, naeyo nu este na janom para ti siñayo majo, ni jutalo mague para jufanlupog.</p> 
 <p><a name="an_4:16">4:16</a> Si Jesus ilegña nu güiya: Janao agange y asaguamo, ya unmamaela güine mague.</p> 
 <p><a name="an_4:17">4:17</a> Manope y palaoan ya ilegña nu güiya: Taya asaguajo. Ylegña nu güiya si Jesus: Mauleg sinanganmo na ilegmo. Taya asaguajo.</p> 
 <p><a name="an_4:18">4:18</a> Sa sinco jagas asaguamo; ya pago y gaegue guiya jago, ti güiya y asaguamo: este unsangan pot minagajet.</p> 
 <p><a name="an_4:19">4:19</a> Ya ilegña nu güiya y palaoan: Señot, pineloco nu jago, profeta jao.</p> 
 <p><a name="an_4:20">4:20</a> Y tatanmame manmanadodora güine gui jalomtano, ya jamyo ilegmiyo, na iya Jerusalem, ayo na lugat, siempre nae umafatinas y adorasion.</p> 
 <p><a name="an_4:21">4:21</a> Ylegña nu güiya si Jesus: Palaoan, jonggue yo sa ufato y ora, na ti este na jalomtano, ni iya Jerusalem, inadora jamyo si Yuus Tata.</p> 
 <p><a name="an_4:22">4:22</a> Jamyo inadora ti intingo. Jame inadora y tiningomame, sa y satbasion y Judio sija güiya.</p> 
 <p><a name="an_4:23">4:23</a> Lao y jaane umamaela, ya güiya güe pago, nae y magajet na manmanadododora, uje adodora si Yuus Tata gui espiritu yan y minagajet; sa si Yuus Tata, locue jaaliligao ayo sija y umadodora güe.</p> 
 <p><a name="an_4:24">4:24</a> Si Yuus, güiya Espiritu, ya y umadora güe, siempre jaadora güe y espiritu yan y minagajet.</p> 
 <p><a name="an_4:25">4:25</a> Ylegña nu güiya y palaoan: Guajo jutungo na y Mesias umamaela (ayo y naanña si Cristo); yaguin mato güe, güiya ufanagüejit todo.</p> 
 <p><a name="an_4:26">4:26</a> Ylegña nu güiya si Jesus: Guajoyo, ni umadingangane jao.</p> 
 <p><a name="an_4:27">4:27</a> ¶ Ya pot este manmato y disipuluña ya ninafanmanman pot y umadingan yan y palaoan: ya ni uno siña umalog: Jafa finaesesenmo? pat, pot jafa uncuentutuse güe?</p> 
 <p><a name="an_4:28">4:28</a> Taegüenao y palaoan japolo y batdeña, ya mapos malag y siuda, jasangane y taotao sija ya ilegña:</p> 
 <p><a name="an_4:29">4:29</a> Fanmamaela ya inlie un taotao ni sumangane yo todo y finatinaso! Güiya buente si Cristo?</p> 
 <p><a name="an_4:30">4:30</a> Manmapos gui siuda, ya manmalag as Jesus.</p> 
 <p><a name="an_4:31">4:31</a> Ayo na tiempo magagagao güe ni disipulo sija, ilegñija: Rabi, chocho!</p> 
 <p><a name="an_4:32">4:32</a> Ya güiya ilegña na sija: Guaja najo nengcano na jamyo ti intingo.</p> 
 <p><a name="an_4:33">4:33</a> Enaomina y disipulo sija ilegñija entre sija: Buente guaja chumulilie naña?</p> 
 <p><a name="an_4:34">4:34</a> Si Jesus ilegña nu sija: Y nengcanojo y jufatinas y minalago ayo y tumago yo, ya magpo chechoña.</p> 
 <p><a name="an_4:35">4:35</a> Ya ti ilegmiyo: Guaja trabia cuatro na meses nae ufato y quineco? Estagüe na jusangane jamyo: Fanalagquilo y matanmiyo ya inatan y fangualuan sija, sa esta manapaca para quineco.</p> 
 <p><a name="an_4:36">4:36</a> Ya y mangoco uresibe y apasña, ya uchule y tinegcha para taejinecog na linâlâ; para ayo y mangoco, ya ayo y manananom mandaña gui minagof.</p> 
 <p><a name="an_4:37">4:37</a> Ya pot este macumple y sinangan: uno manananom ya y otro mangongoco.</p> 
 <p><a name="an_4:38">4:38</a> Guajo jamyo tumago para infanmangoco ya ti jamyo chumogüe; otro manmachocho ya jamyo manjalom gui chechoñija.</p> 
 <p><a name="an_4:39">4:39</a> ¶ Ya megae na taotao Samaria, taotao güije na siuda, manmanjonggue nu güiya pot y sinangan y palaoan, sa manae testimonio na ilegña: Jasangane yo todo ni y finatinasjo.</p> 
 <p><a name="an_4:40">4:40</a> Enao mina anae y taotao Samaria manmato guiya güiya, magagao na usaga ya ufandaña; ya güiya sumaga güije dos na jaane.</p> 
 <p><a name="an_4:41">4:41</a> Ya y manmanjonggue nu güiya gofmegae pot y sinanganña.</p> 
 <p><a name="an_4:42">4:42</a> Ya ilegñija nu y palaoan: Pago ti pot y finomo na injenggue; sa jame mismo injingog güe, ya intingo na este, güiya y magajet na Salvadot y tano.</p> 
 <p><a name="an_4:43">4:43</a> ¶ Ya depues di dos na jaane, jumanao güije ya malag Galilea.</p> 
 <p><a name="an_4:44">4:44</a> Potjafa na si Jesus mismo manae testimonio, na y profeta gui tanoña taya onraña.</p> 
 <p><a name="an_4:45">4:45</a> Ya pot este anae malag Galilea, y taotao Galilea maresibe güe sa malie todo y finatinasña guiya Jerusalem, na jafatinas gui tiempo y guipot; sa sija locue manmalag y guipot.</p> 
 <p><a name="an_4:46">4:46</a> ¶ Mato, otro biaje, si Jesus, guiya Cana siuda guiya Galilea, nae y jafatinas bino y janom: ya guaja güije un magalaje na y lajiña malango guiya Capernaum.</p> 
 <p><a name="an_4:47">4:47</a> Ya anae jajungog na si Jesus, jumanao gui Juda ya tumunog para Galilea, mapos güe malag as Jesus, ya jagagao na utunog guiya Capernaum, ya uamte y lajiña, sa esta cumequematae.</p> 
 <p><a name="an_4:48">4:48</a> Enao mina si Jesus ilegña nu güiya: Yaguin ti inlie señat sija, yan y ninamanman sija, ti injenggue.</p> 
 <p><a name="an_4:49">4:49</a> Ya ilegña y magalage nu güiya: Señot, tunog lasajyao, antes qui umatae y lajijo!</p> 
 <p><a name="an_4:50">4:50</a> Ylegña si Jesus nu güiya: Janao, sa y lajimo lâlâ! Jajonggue y taotao y sinangan Jesus ni y sinangane güe, ya mapos.</p> 
 <p><a name="an_4:51">4:51</a> Ya anae güiya tumutunog, y familiaña matagam güe ya masangane na ilegñija, Na y lajimo lâlâ!</p> 
 <p><a name="an_4:52">4:52</a> Mamaesen jafa na ora y lajiña na mumauleg, ya ilegñija: Nigap gui las siete na ora pinelo ni calenturaña.</p> 
 <p><a name="an_4:53">4:53</a> Jatungo y tataña enao na ora nae sinangane güe as Jesus, Y lajimo lâlâ; ya güiya namaesa jajonggue yan todo y familiaña!</p> 
 <p><a name="an_4:54">4:54</a> Este y mina dos na señat, na jafatinas si Jesus, anae jinanaoña guiya Judea, para Galilea.</p> 
 <p><a name="an_5:1">5:1</a> DESPUES di manmalofan este sija, guaja gupot y Judio sija ya si Jesus cajulo guiya Jerusalem.</p> 
 <p><a name="an_5:2">5:2</a> Ya iya Jerusalem, jijot gui petta quinilo sija, guaja un tangque janom na mafananaan gui fino Hebreo, Betesda, na guaja sinco potta.</p> 
 <p><a name="an_5:3">5:3</a> Ya manestaba güije megagae na manmalango: bachet, mangojo, yan mansogsog.</p> 
 <p><a name="an_5:5">5:5</a> Ya gaegue güije un taotao na esta malofan treinta y ocho años na malango.</p> 
 <p><a name="an_5:6">5:6</a> Linie as Jesus na umaason, ya anae jatungo na amam na tiempo, ilegña nu güiya: Malago jao na umagong?</p> 
 <p><a name="an_5:7">5:7</a> Ynepe güe ni y malango: Señot, taya jaye yo unninajalom gui tangque y tiempo nae y janom sigue ni calalamten, ya anae jumajanaoyo, otro tumunog antes qui guajo.</p> 
 <p><a name="an_5:8">5:8</a> Sinanangane as Jesus: Cajulojao, jatsa y camamo ya unjanao!</p> 
 <p><a name="an_5:9">5:9</a> Ya enseguidas magong y chetnot ayo na taotao, ya jajatsa y camaña ya mapos. Lao ayo na jaane sabado.</p> 
 <p><a name="an_5:10">5:10</a> ¶ Ylegñija y Judio sija nu y manamagong: Sabado, este na jaane, ti tunas unchule y camamo!</p> 
 <p><a name="an_5:11">5:11</a> Manope güe: Ayo y munamagong yo, güiya namaesa sumangane yo: jatsa y camamo ya unjanao.</p> 
 <p><a name="an_5:12">5:12</a> Entonses mafaesen güe: Jaye enao na taotao y sumangane jao, na unjatsa y camamo yan unjanao?</p> 
 <p><a name="an_5:13">5:13</a> Ayo y guinin minamagong güe, ti jatungo jaye; sa si Jesus esta mapos, sa gaegue güije na lugat, un linajyan taotao.</p> 
 <p><a name="an_5:14">5:14</a> Sineda güe despues as Jesus, gui templo, ya ilegña: Estagüe esta magong jao; chamo umiisao talo no sea na taelayeña qui este ufato guiya jago.</p> 
 <p><a name="an_5:15">5:15</a> Ayo na taotao mapos, ya jasangane Judio sija na si Jesus ninamagong y chetnotña.</p> 
 <p><a name="an_5:16">5:16</a> Ya pot este na rason, y Judio sija madulalag si Jesus, sa y jafatinas este na güinaja gui sabado na jaane.</p> 
 <p><a name="an_5:17">5:17</a> Entonses si Jesus maninepe: Si tatajo jafatitinas asta pago, yan guajo locue jufatitinas.</p> 
 <p><a name="an_5:18">5:18</a> Ya pot este na rason y Judio sija japrocura mas dangculo para ujapuno, say ti janainaleja y sabado na jaane, lao pot y jasangan locue na si Yuus güiya y tataña; jafatitinas güiyaja parejo yan si Yuus.</p> 
 <p><a name="an_5:19">5:19</a> ¶ Entonses si Jesus manope ilegña nu sija: Magajet ya magajet jusangane jamyo: Ti siña y Lajiña jafatinas jafa pot güiya namaesa, lao jafa y jalie finatinas y tata; sa todo y finatinasña, taemanoja y Lajiña locue fumatinas.</p> 
 <p><a name="an_5:20">5:20</a> Sa y Tata yaña y Lajiña ya jafanue nu güiya todo ni jafatitinas; ya jafanue nu güiya y checho ni mandangculo, ya jamyo unfanmanman.</p> 
 <p><a name="an_5:21">5:21</a> Sa taegüenao si Tata janafangajulo y manmatae ya jananae linâlâñija, taegüije locue y Lajiña janae y linâlâ, jaye malagoña.</p> 
 <p><a name="an_5:22">5:22</a> Sa y Tata taya jaye jajujusga, lao todo y juisio, janae y Lajiña.</p> 
 <p><a name="an_5:23">5:23</a> Para todo ufanmanonra ni Lajiña jaf taemanoja jaonra y Tata. Ya y ti umonra y Lajiña, ti jaonra si Tata ni tumago güe.</p> 
 <p><a name="an_5:24">5:24</a> Magajet ya magajet jusangane jamyo: Y jumungog y sinanganjo, ya jumonggue ayo y tumago yo, guaja linâlâfia taejinecog; ya ti ufato gui sinapet; lao esta malofan guine y finatae para y linâlâ.</p> 
 <p><a name="an_5:25">5:25</a> Magajet ya magajet jusangane jamyo: Y ora mamamaela, ya pago esta; na y manmatae sija ujajungog y inagang Lajin Yuus; ya ayo sija y jumungog, ufanlâlâ.</p> 
 <p><a name="an_5:26">5:26</a> Sa taegüine y Tata guaja linâlâfia guiya güiyaja; taegüineja janae locue y Lajiña, para uguaja linâlâña guiya güiyaja:</p> 
 <p><a name="an_5:27">5:27</a> Ya janae locue ninasiñaña para ufatinas juisio, sa güiya y Lajin taotao.</p> 
 <p><a name="an_5:28">5:28</a> Chamiyo ninafanmamanman ni este: sa y ora mamamaela, na todo ayo sija y mangaegue gui naftan, umajungog y inagangña,</p> 
 <p><a name="an_5:29">5:29</a> Ya jumanao juyong; y fumatinas mauleg, ufanjuyong gui quinajulo para linâlâ; ya ayo sija y fumatinas taelaye, y quinajulo para sinapit.</p> 
 <p><a name="an_5:30">5:30</a> ¶ Ti siña yo namaesa mamatinas jafa: taemanoja y jiningogco, ayoja jujusga, sa y juisioco tunas, sa ti jualiligao y minalagojo; lao y minalago y tata ni tumago yo.</p> 
 <p><a name="an_5:31">5:31</a> Yaguin mannae yo testimonio nu guajo namaesa, y testimoniojo ti magajet.</p> 
 <p><a name="an_5:32">5:32</a> Guaja otro na mannanae testimonio. nu guajo; ya guajo jutungo na y testimonioña, ni y ninaiña pot guajo, magajet.</p> 
 <p><a name="an_5:33">5:33</a> Jamyo manmatago para as Juan, ya güiya mannae testimonio ni magajet;</p> 
 <p><a name="an_5:34">5:34</a> Lao y testimonio ni juresibe, ti guinin y taotao: lao jusangane estesija, para jamyo infanlibre.</p> 
 <p><a name="an_5:35">5:35</a> Güiya y lámpara ni masonggue ya maniina; ya jamyo infanmalago manmagof didide na tiempo gui candetña.</p> 
 <p><a name="an_5:36">5:36</a> Ya y testimonio ni gaegue guiya guajo mas dangculo qui y gaegue gui as Juan; sa y finatinas ni y Tata numaeyo para umacumple, ayo na finatinas na guajo jufatinas; este jatestifica nu guajo, nu y Tata tumago yo.</p> 
 <p><a name="an_5:37">5:37</a> Si Tata locue ni y tumago yo, güiya namaesa mannae y testimonio nu guajo. Jamyo tat nae injingog bosña, ni locue ti inlie jechuraña.</p> 
 <p><a name="an_5:38">5:38</a> Ya taya sinanganña sumaga guiya jamyo; sa ti injenggue na güiya manago.</p> 
 <p><a name="an_5:39">5:39</a> Aligao y tinigue sija sa y jinasonmiyo iya güiya nae inguaja y linâlâ na taejinecog; ya sija todo ufanmannae testimonio nu guajo,</p> 
 <p><a name="an_5:40">5:40</a> Ti manmalago jamyo manmamaela guiya guajo, para uguaja linâlâ.</p> 
 <p><a name="an_5:41">5:41</a> Ynenra y taotao sija, guajo ti juresibe.</p> 
 <p><a name="an_5:42">5:42</a> Lao guajo jutungo jamyo na taya y güinaeyan Yuus ni y gaegueja guiya jamyo.</p> 
 <p><a name="an_5:43">5:43</a> Guajo mato yo pot y naan Tatajo, ya ti inresibe yo; yaguin otro mato pot y naanña namaesa, ayo inresibe.</p> 
 <p><a name="an_5:44">5:44</a> Jafa muna siña injenggue jamyo ni y rumesibe inenra uno sija yan otro, ya ti inaligao y inenraja na mato guine as Yuus na unoja?</p> 
 <p><a name="an_5:45">5:45</a> Ti injaso na jufaaela jamyo gui as Tata: ya y fumaaela jamyo si y Moises, ayo nae gaegue ininangganmiyo.</p> 
 <p><a name="an_5:46">5:46</a> Pues yaguin injenggue si y Moises, injenggue yo locue: sa iya guajo nae manugue <i>si Moises.</i></p> 
 <p><a name="an_5:47">5:47</a> Lao yaguin tinigueña sija ti injenggue, jafa muna injenggue y sinanganjo?</p> 
 <p><a name="an_6:1">6:1</a> DESPUES di manmalofan estesija, mapos si Jesus malag y otro banda y tasen Galilea, na ayo y tasen Tiberias.</p> 
 <p><a name="an_6:2">6:2</a> Ya madalalag güe ni y dangculo na linajyan taotao sa jalie sija y megaegae na señat ni jafatinas gui manmalango.</p> 
 <p><a name="an_6:3">6:3</a> Ya cajulo si Jesus gui un ogso, ya matachong güije yan y disipuluña sija.</p> 
 <p><a name="an_6:4">6:4</a> Ya jijot y guipot pascua, guipot y Judio sija.</p> 
 <p><a name="an_6:5">6:5</a> Ya anae tumalag jilo si Jesus, jalie na guaja mamamaela para iya güiya, un linajyan na taotao, ilegña as Felipe: Manu nae tafanmamajan pan para ufañocho este sija?</p> 
 <p><a name="an_6:6">6:6</a> Jasangan este para uchague güe; sa güiya tumungo jafa ufatinas.</p> 
 <p><a name="an_6:7">6:7</a> Manope si Felipe: Dosiento na denario na pan, ti ufannajong para cada uno guiya sija ufañule didide.</p> 
 <p><a name="an_6:8">6:8</a> Ylegña nu güiya, uno gui disipuluña sija, Andres, chelun Simon Pedro:</p> 
 <p><a name="an_6:9">6:9</a> Un patgon gaegue güine na guaja sinco pan sebada yan dos güijan na diquique: Lao jafa na estesija, gui entalo y este na minegae?</p> 
 <p><a name="an_6:10">6:10</a> Ylegña si Jesus: Nafanason y taotao. Ya megae na chaguan gaegue güije na lugat, ya manason y taotao, cana sinco mil na lalaje.</p> 
 <p><a name="an_6:11">6:11</a> Ya jachule si Jesus ayo sija na pan ya anae janae si Yuus grasias, jaipie todo ayo y manaason; taegüijija locue ni y güijan sija, jaf taemanoja y minalagoñija.</p> 
 <p><a name="an_6:12">6:12</a> Ya anae manjaspog ilegña ni disipuluña sija: Joca todo y dinidide ni y tetenjan, sa munga guaja malingo.</p> 
 <p><a name="an_6:13">6:13</a> Ya jajoca todo, ya janabula dose na canastran dangculo ni y dinidide, dinididin y sincoja na pan sebada, y tejnan ayo sija y mañocho.</p> 
 <p><a name="an_6:14">6:14</a> Ayo sija na taotao, anae jalie y señat ni jafatinas si Jesus, ilegñija: Este senmagajet na güiya y profeta ni para umamaela gui tano.</p> 
 <p><a name="an_6:15">6:15</a> ¶ Ayo na tiempo jatungo si Jesus, na ufanmamaela para umacone pot minetgot, ya jafatinas y ray, tumalo guato gui un jalomtano güigüiyaja namaesa.</p> 
 <p><a name="an_6:16">6:16</a> Anae esta pupuenge manunog y disipuluña sija gui tase.</p> 
 <p><a name="an_6:17">6:17</a> Ya manjalom gui un sajyan, ya manchinichile ni tase para Capernaum. Ya pago jomjom, ya si Jesus ti manfinatotoe sija.</p> 
 <p><a name="an_6:18">6:18</a> Ya cajulo dangculo na napon pot rason un dangculo na manglo na manguaefe.</p> 
 <p><a name="an_6:19">6:19</a> Ya anae esta manmamogsae gui tase calang bente sinco pot trenta estadio, malie si Jesus na mamomocat gui jilo y tase ya lumalajijot guato gui sajyan: ya manmaañao sija.</p> 
 <p><a name="an_6:20">6:20</a> Lao güiya ilegña nu sija: Guajoyo; chamiyo fanmaañao!</p> 
 <p><a name="an_6:21">6:21</a> Manmagof anae maresibe gui sajyan; ya ensiguidas mato y sajyan gui tano ni y jajananao güe.</p> 
 <p><a name="an_6:22">6:22</a> ¶ Y inagpaña na jaane, y linajyan taotao ni gaegue gui otro bandan tase, jalilie na taya güije mas na unoja na sajyan diquique, ya jatungo na si Jesus ti jumalom gui sajyan yan y disipuloña sija, lao y disipuloña sija esta manmapos sijaja;</p> 
 <p><a name="an_6:23">6:23</a> (Ya manmato sija y sajyan diquique guine Tiberias, jijot güije na lugat anae mañocho ni pan, despues di y Señot janae si Yuus grasias.)</p> 
 <p><a name="an_6:24">6:24</a> Ya anae jalie y linajyan taotao sija na si Jesus taegüe güije, ni y disipuluña sija; manjalom sija locue gui sajyan diquique, ya manmapos para Capernaum, maaliligao si Jesus.</p> 
 <p><a name="an_6:25">6:25</a> Ya anae masoda gui otro bandan tase, ilegñija nu güiya: Rabi Ngaean nae mato jao güine?</p> 
 <p><a name="an_6:26">6:26</a> Maninepe as Jesus ilegña: Magajet ya magajet jusangane jamyo; na inaliligao yo, ti pot y liniimiyo ni señat sija; lao pot y quinanomiyo ni pan, y ninafanjaspog jamyo.</p> 
 <p><a name="an_6:27">6:27</a> Fanmachocho, munga para ayo y fafalingo na nengcano, lao ayo na nengcano y sumaga taejinecog na linâlâ, ni y Lajin taotao numae jamyo; sa güiya sineyo ni Tata, si Yuus.</p> 
 <p><a name="an_6:28">6:28</a> Enao mina ilegñija nu güiya: Jafa tafatinas, para utafatinas y checho Yuus?</p> 
 <p><a name="an_6:29">6:29</a> Si Jesus manope ilegña nu sija: Este y checho Yuus, na injenggue ayo y jatago.</p> 
 <p><a name="an_6:30">6:30</a> Entonses ilegñija nu güiya: Jafa na señat unfatinas para inlie, ya injenggue jao? Jafa chechomo?</p> 
 <p><a name="an_6:31">6:31</a> Si tatanmame jacano y mana gui desierto, taemanoja y munjayan matugue; pan guine y langet manmanae para u jacano.</p> 
 <p><a name="an_6:32">6:32</a> Ya ilegña si Jesus nu sija: Magajet ya magajet jusangane jamyo, na ti si Moises numae jamyo ni pan guine y langet, si Tatajo janae jamyo ni magajet na pan guine y langet.</p> 
 <p><a name="an_6:33">6:33</a> Sa y pan Yuus ayo y tumunog guine y langet, ya jananae linâlâ y tano.</p> 
 <p><a name="an_6:34">6:34</a> Ayo nae ilegñija nu güiya: Señot naejam siempre ni este na pan!</p> 
 <p><a name="an_6:35">6:35</a> Si Jesus ilegña nu sija: Guajo y pan lalâlâ; y mato guiya guajo, ti uñalang; ya y jumonggue yo, ti umajo para taejinecog.</p> 
 <p><a name="an_6:36">6:36</a> Lao jusangane jamyo; na este inlie yo ya ti injenggue.</p> 
 <p><a name="an_6:37">6:37</a> Todo y janae yo si Tata, ufato guiya guajo; ya ayo y ufanmato guiya guajo, gosmagajet na guajo ti siña juyute güe juyong.</p> 
 <p><a name="an_6:38">6:38</a> Sa tumunog yo guine y langet ti para jufatinas y minalagojo, lao y minalagoña ayo y tumago yo.</p> 
 <p><a name="an_6:39">6:39</a> Ya este y minalagoña ayo y tumago yo, na todo y janae yo ti siña junafalingo taya, lao junacajulo güe gui uttimo na jaane.</p> 
 <p><a name="an_6:40">6:40</a> Ya este y minalagon Tata, na todo ayo y jalie y Lajiña ya jinenggue guiya güiya, uguaja linâlâña taejinecog; ya junacajulo güe gui uttimo na jaane.</p> 
 <p><a name="an_6:41">6:41</a> ¶ Enaomina y Judio sija mamofea güe anae jasangan: Guajo y pan ni tumunog guine y langet.</p> 
 <p><a name="an_6:42">6:42</a> Ya ilegñija: Ada ti güiya este as Jesus lajin José? si tataña, yan nanaña tatungoja? Jafa pues muna ilegña: Guajo tumunog guine y langet?</p> 
 <p><a name="an_6:43">6:43</a> Si Jesus manope ya ilegña nu sija: Chamiyo fanmanmofefea entre jamyo.</p> 
 <p><a name="an_6:44">6:44</a> Taya siña mato guiya guajo yaguin si Tata, ni tumago yo, ti quinene güe; ya guajo junacajulo güe gui uttimo na jaane.</p> 
 <p><a name="an_6:45">6:45</a> Matugue esta gui profeta sija: Ya todo ayo sija ufanmafanagüe finanagüen Yuus. Enaomina cada uno ni jumungog y Tata ya jatungo y mafanagüeña, ufato guiya guajo.</p> 
 <p><a name="an_6:46">6:46</a> <i>Munga yo na jusangan</i> na guaja na taotao y esta jalie si Tata, lao ayo y mamaela guinin as Yuus, güiyaja jalie si Tata.</p> 
 <p><a name="an_6:47">6:47</a> Magajet ya magajet jusangane jamyo: Ayo y jumonggue yo guaja linâlâña na taejinecog,</p> 
 <p><a name="an_6:48">6:48</a> Guajo y pan y linâlâ.</p> 
 <p><a name="an_6:49">6:49</a> Si tatanmiyo, jacano y mana gui jalomtano ya manmatae.</p> 
 <p><a name="an_6:50">6:50</a> Estagüiya y pan ni tumunog guine y langet, para jaye y cumano güe, ti umatae.</p> 
 <p><a name="an_6:51">6:51</a> Guajo y lalâlâ na pan ni tumunog guine y langet: yaguin guaja cumano este na pan, ulâlâ para todo y tiempo; junggan ya y pan ni guajo mannae, guiya mismo catneco, na junae para linâlâ y tano.</p> 
 <p><a name="an_6:52">6:52</a> ¶ Managuaguat entre sija y Judio sija, ilegñija: Jafa muna usiña este na taotao unaejit ni catneña para utacano?</p> 
 <p><a name="an_6:53">6:53</a> Si Jesus pot anão ilegña nu sija: Magajet ya magajet jusangane jamyo: Yaguin ti incano y catnen y Lajin taotao, ya ti inguimen y jâgâña, taya linâlâ guiya jamyo.</p> 
 <p><a name="an_6:54">6:54</a> Y cumano y catneco, ya jaguimen y jâgâjo, guaja linâlâña taejinecog, ya junacajulo güe gui uttimo na jaane.</p> 
 <p><a name="an_6:55">6:55</a> Sa y catneco, güiya y magajet na nengcano; ya y jâgâjo, güiya y magajet na guimen.</p> 
 <p><a name="an_6:56">6:56</a> Ayo y cumano y catneco, y jaguimen y jâgâjo, sumaga guiya guajo, ya guajo guiya güiya.</p> 
 <p><a name="an_6:57">6:57</a> Taegüine y Tata, ni lalâlâ, janamamaela yo, ya guajo lalâlâ pot si Tata; taegüineja locue y cumano yo, güiya locue ulâlâ pot guajo.</p> 
 <p><a name="an_6:58">6:58</a> Estagüiya y pan ni tumunog guine y langet; ti parejo yan y tatanmiyo ni cumano y mana ya manmatae: y cumano este na pan ulâlâ para taejinecog.</p> 
 <p><a name="an_6:59">6:59</a> Este sija jasangan guiya sunagoga, parejoja yan anae mamanagüe guiya Capernaum.</p> 
 <p><a name="an_6:60">6:60</a> ¶ Enaomina megae gui disipuluña sija anae majungog este, ilegñija: Majetog na sinangan este; jaye siña umecungog?</p> 
 <p><a name="an_6:61">6:61</a> Si Jesus jatungo <i>pot</i> güiyaja namaesa, na y disipuluña sija mangogonggong pot este, ya ilegña nu sija: Ninafañatsaga jamyo nu este?</p> 
 <p><a name="an_6:62">6:62</a> Jafa yaguin inlie y Lajin taotao cajulo anae gaegue antes?</p> 
 <p><a name="an_6:63">6:63</a> Y espiritu mannanae linâlâ; y catne taya probechoña: y sinangan sija ni jusangane jamyo, ayo espiritu, yan ayo linâlâ.</p> 
 <p><a name="an_6:64">6:64</a> Lao guajo palo guiya jamyo na ti manmanjonggue. Sa si Jesus desde y finenana jatungoja jaye sija y ti ufanmanjonggue, yan jaye y uinentrega güe.</p> 
 <p><a name="an_6:65">6:65</a> Ya ilegña: Pot este na rason jusangane jamyo: na taya siña mato guiya guajo, yaguin ti ninae ni Tatajo.</p> 
 <p><a name="an_6:66">6:66</a> ¶ Ayo nae, megae gui disipoluña sija manalo tate, ya ti mañija talo manjanao yan güiya.</p> 
 <p><a name="an_6:67">6:67</a> Ayo nae ilegña si Jesus ni dose: Manmalago jamyo manjanao locue?</p> 
 <p><a name="an_6:68">6:68</a> Ynepe as Simon Pedro: Señot, jayejam injanao güe? Jago nae guaja sija y sinangan ni taejinecog na linâlâ.</p> 
 <p><a name="an_6:69">6:69</a> Ya jame injenggue, ya intingo na jago Ayo na Santos na guine as Yuus.</p> 
 <p><a name="an_6:70">6:70</a> Si Jesus jaope sija: Ti juayig jamyo dose, ya y uno guiya jamyo anite?</p> 
 <p><a name="an_6:71">6:71</a> Ya jasangan pot si Judas Iscariote, lajin Simon: sa este y para uinentrega gae, uno gui dose.</p> 
 <p><a name="an_7:1">7:1</a> YA despues di manmalofan estesija, si Jesus jumanao para Galilea: ya ti malago mamocat guiya Judea, sa y Judio sija maaliligao güe para umapuno.</p> 
 <p><a name="an_7:2">7:2</a> Ya estaba jijot y guipot y Judio sija, na mafanaan gupot tabetnaculo.</p> 
 <p><a name="an_7:3">7:3</a> Y mañeluña sija pot este na rason ilegñija nu güiya: Falofan güine, ya unjanao para Judea, para y disipulumo sija locue ujalie y chechomo sija ni unfatitinas.</p> 
 <p><a name="an_7:4">7:4</a> Sa taya ni uno, mamatitinas jafa na güinaja gui secreto, ya güiyaja mismo ualigao na umatungo gui publico. Yaguin unfatitinas este sija na güinaja, fanuejao gui tano.</p> 
 <p><a name="an_7:5">7:5</a> Sa mañeluña sija locue ti majonggue güe.</p> 
 <p><a name="an_7:6">7:6</a> Ayo nae si Jesus ilegña nu sija: Y tiempoco ti mafato trabia, lao y tiemponmiyo siempre esta listo.</p> 
 <p><a name="an_7:7">7:7</a> Y tano ti siña manchinatlie jamyo; lao guajo jachatlie, sa mannae yo testimonio pot güiya, na y chechoña manaelaye. </p> 
 <p><a name="an_7:8">7:8</a> Jamyo infangajulo güine na gupot; guajo ti jucajulo güine na gupot; sa y tiempoco trabia ti macumple.</p> 
 <p><a name="an_7:9">7:9</a> Ya anae munjayan jasangane estesija, sumaga trabia guiya Galilea.</p> 
 <p><a name="an_7:10">7:10</a> ¶ Lao anae y mañeluña sija mangajulo; ayo nae güiya locue cumajulo gui guipot; ti gui publico, lao calang gui secreto.</p> 
 <p><a name="an_7:11">7:11</a> Ayo nae y Judio sija maaliligao güe gui guipot; ya ilegñija: Manggue güe?</p> 
 <p><a name="an_7:12">7:12</a> Ya guaja un dangculon gonggong entalo y linajyan taotao sija pot güiya; sa guaja ilegñija: Güiya mauleg na taotao; palo, ilegñija: Aje, lao jadadague y taotao sija.</p> 
 <p><a name="an_7:13">7:13</a> Lao ni uno umadingan gui publico pot güiya, sa manmaañao ni Judio sija.</p> 
 <p><a name="an_7:14">7:14</a> ¶ Anae y entalo y guipot, cajulo si Jesus gui templo ya mamanagüe.</p> 
 <p><a name="an_7:15">7:15</a> Enao muna y Judio sija manamanman ya ilegñija: Jafa muna jatungo este letra na ti umeeyag?</p> 
 <p><a name="an_7:16">7:16</a> Maninepe as Jesus ilegña: Y finanagüeco, ti iyoco lao iyon ayo y tumago yo.</p> 
 <p><a name="an_7:17">7:17</a> Yaguin guaja y mumalago fumatitinas y minalagoña, güiya utumungo y finanagüeco, cao güiya iyon Yuus, pat jusangan estesija na güinaja pot guajo namaesa.</p> 
 <p><a name="an_7:18">7:18</a> Y umadingan pot güiyaja, ualiligao y minalagña namaesa; lao y umaligao y minalag iyon ayo y tumago güe, güiya magajet ya taya tinaelaye gaegue guiya güiya.</p> 
 <p><a name="an_7:19">7:19</a> Ti manninae jamyo as Moises y tinago sija, ya taya uno guiya jamyo cumumple ya tinago sija? Sajafa na inprocucura para inpino yo?</p> 
 <p><a name="an_7:20">7:20</a> Y linajyan taotao manmanope: Anite guaja guiya jago! Jaye promucucuraja pumano jao?</p> 
 <p><a name="an_7:21">7:21</a> Manope si Jesus ya ilegña: Un chocho guajo fumatinas, ya todo jamyo ninafanmanman.</p> 
 <p><a name="an_7:22">7:22</a> Pot este si Moises manninae jamyo ni y circunsision (na ti guine as Moises lao iyon y tata sija), ya asta pago gui sabado incircunsida y taotao.</p> 
 <p><a name="an_7:23">7:23</a> Yaguin y taotao resibe gui sabado y circunsision, para ti umapoca y tinagon Moises; manbubo jamyo nu guajo, sa junasenguefjomlo un taotao gui sabado na jaane?</p> 
 <p><a name="an_7:24">7:24</a> Chamiyo injisga taemanoja y liniinmiyo, lao injisga taemanoja y cabales na juisio.</p> 
 <p><a name="an_7:25">7:25</a> ¶ Ylegñija locue palo gui taotao Jerusalem: Ti güiya este y manmaliligao para upuno.</p> 
 <p><a name="an_7:26">7:26</a> Ya lie na umadingan jafa malagoña, ya taya sumangan jafa nu güiya. Siña na y magalaje sija jatungo magajet, na este si Cristo?</p> 
 <p><a name="an_7:27">7:27</a> Lao jita tumungo este na taotao, guine mano güe: ya anae mato si Jesucristo, taya uno tumungo taotao mano.</p> 
 <p><a name="an_7:28">7:28</a> Si Jesus entonses umagang gui. templo anae mamananagüe ilegña: Jamyo intingo yo, jaye yo, yan intingo locue taotao mano yo; ya guajo mamaela ti pot guajoja: lao y tumago yo, güiya magajet, ya jamyo ti intingo güe.</p> 
 <p><a name="an_7:29">7:29</a> Guajo tumungo güe, sa guine güiya yo, ya güiya tumago yo!</p> 
 <p><a name="an_7:30">7:30</a> Japrocura sija para macone güe, lao taya uno mato canaeña guiya güiya, sa y oraña trabia ti mafato.</p> 
 <p><a name="an_7:31">7:31</a> Ya megae gui linajyan taotao jumonggue güe, ya ilegñija: Ada yaguin si Cristo mamaela, ujafatinas mas megae na señat qui y fumatiñas este na taotao?</p> 
 <p><a name="an_7:32">7:32</a> Y Fariseo sija jumungog na y linajyan taotao manafaesen pot estesija, ya y manmagas mamale yan y Fariseo sija manmanago ni ofisiatñija para umacone.</p> 
 <p><a name="an_7:33">7:33</a> Enaomina si Jesus ilegña: Trabia didide na tiempo gaegue yo guiya jamyo, ya despues bae falag ayo y tumago yo.</p> 
 <p><a name="an_7:34">7:34</a> Ynaligao yo, ya ti inseda yo; ya mano nae gaegue yo, jamyo ti siña manmamaela.</p> 
 <p><a name="an_7:35">7:35</a> Entonses y Judio sija ilegñija entre sijaja: Para mano este, para ti siñajit tasoda güe? Mapos buente para y manmachapon sija anae mangaegue sija gui entalo y Griego sija, ya mamnanagüe ni y Griego sija?</p> 
 <p><a name="an_7:36">7:36</a> Jafa na sinangan na ayo y esta masangan: Inaligao yo ya ti inseda yo, ya mano nae gaegue yo, jamyo ti siña manmamaela.</p> 
 <p><a name="an_7:37">7:37</a> ¶ Y uttimo na jaane, dangculo na jaanin gupot, si Jesus tumojgue, ya umagang ilegña: Yaguin y taotao guaja minajo umamaela guiya guajo, ya uguinem.</p> 
 <p><a name="an_7:38">7:38</a> Ya y jumonggueyo, taegüije y sinangan y Tinigue: y sanjalomña manmimilalag y sadog janom na lalâlâ.</p> 
 <p><a name="an_7:39">7:39</a> Jasangan este na sinangan pot y Espiritu, ni para uresibe ayo sija y manmanjonggue guiya güiya: sa trabia taya mananae ni Espiritu Santo, sa si Jesus ti rumesibe y minalagña,</p> 
 <p><a name="an_7:40">7:40</a> Entonses palo gui linajyan taotao, manmanjungog nu este na sinangan, ilegñija: Sumenmagajet na este güiya y ayo na profeta.</p> 
 <p><a name="an_7:41">7:41</a> Y palo ilegñija: Este güiya si ayo na Cristo: Y palo despues ilegñija: Jafa? guinin Galilea umamaela si Cristo?</p> 
 <p><a name="an_7:42">7:42</a> Ti ilelegña y Tinigue, na si Cristo mamaela gui semiyan David, yan guinin y sengsong iya Betlehem anae sumaga si David?</p> 
 <p><a name="an_7:43">7:43</a> Ya guaja inaguguat gui entalo linajyan taotao pot güiya.</p> 
 <p><a name="an_7:44">7:44</a> Ya guaja guiya sija y manmalago na ujacone, lao taya uno siña minajalom canaeña guiya güiya.</p> 
 <p><a name="an_7:45">7:45</a> ¶ Ayonae y ofisiat sija manmalag y magas na mamale yan y Fariseo sija; ya ilegñija nu sija: Sajafa muna ti inchile güe mague?</p> 
 <p><a name="an_7:46">7:46</a> Y ofisiat sija manmanope: Taya na taotao umadingan taegüine.</p> 
 <p><a name="an_7:47">7:47</a> Entonses y Fariseo sija maninepe: Jamyo locue manabag gui chalan?</p> 
 <p><a name="an_7:48">7:48</a> Ada guaja palo y jumonggue güe gui magalaje sija pat y Fariseo sija?</p> 
 <p><a name="an_7:49">7:49</a> Este sija na linajyan taotao ni ti jatungo y tinago sija, manmatdito.</p> 
 <p><a name="an_7:50">7:50</a> Ylegña nu sija si Nicodemo (ayo y mato gui as Jesus antes güiya uno guiya sija),</p> 
 <p><a name="an_7:51">7:51</a> Manjujusga un taotao y iyota na tinago, yaguin y finenana ti majungog guiya güiya ya matungo jafa y finatinasña?</p> 
 <p><a name="an_7:52">7:52</a> Manmanope ya ilegñija nu güiya: Jago locue taotao Galilea? Aligao, ya unlie, cao guine Galilea taya nae cajulo profeta.</p> 
 <p><a name="an_7:53">7:53</a> Manalo guato cada uno gui guimañija.</p> 
 <p><a name="an_8:1">8:1</a> SI Jesus malag y egso Olibo.</p> 
 <p><a name="an_8:2">8:2</a> Ya y taftaf gui egaan, tumalo guato gui templo ya todo y taotao sija manmato guiya güiya; ya güiya matachong güije ya mamanagüe nu sija.</p> 
 <p><a name="an_8:3">8:3</a> Entonses y escriba yan y Fariseo sija, macocona un palaoan na masoda gui adulterio, ya mapolo güe gui entalo,</p> 
 <p><a name="an_8:4">8:4</a> Ylegñija nu güiya: Maestro, estagüe na palaoan, guine masoda gui adulterio, anae jafatinasja.</p> 
 <p><a name="an_8:5">8:5</a> Y tinago Moises jatagojam na infagas ni y acho enao sija. Jago, jafa unsangan?</p> 
 <p><a name="an_8:6">8:6</a> Este ilegñija, intienta güe para siña mafaaelagüe. Lao si Jesus dumilog papa, manugue gui tano ni y calolotña.</p> 
 <p><a name="an_8:7">8:7</a> Ya como sisigue mafaesen, manatunasgüe ya ilegña nu sija: Yaguin uno guiya jamyo taeisao, fumagas nu y güiya, y finenana na acho.</p> 
 <p><a name="an_8:8">8:8</a> Ya dumilog talo papa ya manugue gui tano ni y calolotña.</p> 
 <p><a name="an_8:9">8:9</a> Ya anae manjungog sija, manjajanao juyong uno yan uno, matutujon gui mansenbijo asta y manuttimo; ya si Jesus sumaga yan y palaoan ni y gaegue gui entalo.</p> 
 <p><a name="an_8:10">8:10</a> Ya cajulo si Jesus, ya ilegña nu güiya: Palaoan, mano nae mangaegue sija? taya ni uno nientensia jao?</p> 
 <p><a name="an_8:11">8:11</a> Ya ilegña: Taya uno Señot. Ya ilegña si Jesus: Guajo locue ti jusentensia jao: janao ya chamo unisao talo.</p> 
 <p><a name="an_8:12">8:12</a> ¶ Mansinangane as Jesus talo ilegña nu sija: Guajo candet y tano: y dumalalag yo ti ufamocat gui jemjon; ya guajaja candet y linâlâ.</p> 
 <p><a name="an_8:13">8:13</a> Enaomina y Fariseo sija ilegñija nu güiya: Jago guiya jagoja mananae testimonio lao ti magajet na testimoniomo.</p> 
 <p><a name="an_8:14">8:14</a> Manope si Jesus, ilegña nu sija: Achoja guajoja manae testimonio nu guajo, magajet na testimoniojo; sa jutungo guine mano yo, yan para mano yo; lao jamyo ti intingo guine mano yo, yan para mano yo.</p> 
 <p><a name="an_8:15">8:15</a> Jamyo pot y catne injisga; lao guajo ti jumusga ni jaye.</p> 
 <p><a name="an_8:16">8:16</a> Yaguin guajo jumusga, y juisioco, güiya magajet; sa ti guajoja; lao guajo yan Tata ni tumago yo.</p> 
 <p><a name="an_8:17">8:17</a> Junggan, ya esta matugue gui tinagomiyo na y testimonio y dos taotao, güiya magajet.</p> 
 <p><a name="an_8:18">8:18</a> Guajo manae testimomio pot guajoja, yan manae yo testimonio si Tata ni tumago yo.</p> 
 <p><a name="an_8:19">8:19</a> Entonses ilegñija nu guiya: Mano nae gaegue si Tatamo? Manope si Jesus: Ti intingo yo yan ti intingo y Tatajo; yaguin intingo yo, y Tatajo locue intingo.</p> 
 <p><a name="an_8:20">8:20</a> Este na finijo jasangan si Jesus gui tesoro mamanagüe gui templo; ya taya cumone güe; sa asta pago ti mafato y oraño.</p> 
 <p><a name="an_8:21">8:21</a> ¶ Ya ilegña talo nu sija si Jesus: Guajo bae janao, ya inaligao yo, ya y isaomiyo nae infanmatae; mano yo guato, jamyo ti siña manmamaela.</p> 
 <p><a name="an_8:22">8:22</a> Ylegñija entonses y Judio sija; Upuno maesa güe? sa ilegña mano yo guato, jamyo ti siña manmamaela.</p> 
 <p><a name="an_8:23">8:23</a> Ya ilegña nu sija: Jamyo iyon sampapa, guajo iyon sanjilo; jamyo iyon este na tano; guajo ti iyon este na tano.</p> 
 <p><a name="an_8:24">8:24</a> Pot enao jusangane jamyo na infanmatae gui isaomiyo; sa yaguin ti injenggue na guajo yo; y isaomiyo nae infanmatae.</p> 
 <p><a name="an_8:25">8:25</a> Enao muna ilegñija nu güiya? Jago, jayejao? Si Jesus ilegña nu sija: Nae matutujon jusangane jamyo locue.</p> 
 <p><a name="an_8:26">8:26</a> Megae na güinaja yo, para jusangane jamyo ya injisga jamyo: ya y tumago yo, güiya magajet; ya jafa y jiningogco guiya güiya, ayo sija jusangan gui tano.</p> 
 <p><a name="an_8:27">8:27</a> Lao sija ti matungo na güiya y jacuentuse sija ni pot Tata.</p> 
 <p><a name="an_8:28">8:28</a> Enaomina ilegña si Jesus: Ngaean nae infangajulo jamyo y Lajin taotao, ayo nae intingo na guajo yo, ya taya jufatitinas pot guajoja; lao jaftaemano si Tata fumanagüe yo taegüine jusangan.</p> 
 <p><a name="an_8:29">8:29</a> Ya y tumagoyo, güiya gaegue guiya guajo; ti jadingo yo maesaja sa jufatitinas siempre minagofña.</p> 
 <p><a name="an_8:30">8:30</a> Anae jasasangan este sija na güinaja megae jumongguegüe.</p> 
 <p><a name="an_8:31">8:31</a> ¶ Ayo nae ilegña si Jesus ni Judio sija ni y jumonggue güe: Yaguin jamyo insisique y sumaga gui sinanganjo, jamyo manmagajet disipulujo;</p> 
 <p><a name="an_8:32">8:32</a> Ya intingo y minagajet ya y minagajet inninafanlibre jamyo.</p> 
 <p><a name="an_8:33">8:33</a> Manmanope as Jesus: Jame semiyan Abraham, ya ti infanmañetbe ni jaye; jafa muna ilegmo: Jamyo unafanlibre?</p> 
 <p><a name="an_8:34">8:34</a> Maninepe as Jesus: Magajet ya magajet jusangane jamyo, na todo ayo y fumatinas y isao, güiya tentago y isao.</p> 
 <p><a name="an_8:35">8:35</a> Ya y tentago ti usago gui guima para todo tiempo; lao y lajiña sumaga para todo y tiempo.</p> 
 <p><a name="an_8:36">8:36</a> Yaguin y Lajin Yuus munafanlibre jamyo, entonses magajet na manlibre jamyo.</p> 
 <p><a name="an_8:37">8:37</a> Guajo jutungo na jamyo semiyan Abraham; lao manmalago jamyo para inpino yo; sa y sinanganjo ti omlat guiya jamyo.</p> 
 <p><a name="an_8:38">8:38</a> Guajo y liniijo gui as Tata jusasangan, ya jamyo y jiningogmiyo gui as tatanmiyo infatitinas.</p> 
 <p><a name="an_8:39">8:39</a> Manmanope ya ilegñija nu güiya: Si Abraham tatata. Si Jesus ilegña nu sija: Yaguin famaguon Abraham jamyo; y chechon Abraham infatinas jamyo.</p> 
 <p><a name="an_8:40">8:40</a> Lao manmalago jamyo pago para inpino yo, taotao na jagas jusangane jamyo ni magajet, ayo y jujungog gui as Yuus; si Abraham ti fumatinas este.</p> 
 <p><a name="an_8:41">8:41</a> Jamyo infatitinas y finatinas tatanmiyo. Ylegñija nu güiya: Jame ti finañagon ábale; un tataja guajajit, si Yuusja.</p> 
 <p><a name="an_8:42">8:42</a> Ylegña si Jesus nu sija: Yaguin si Yuus tatanmiyo, magajet na inguflie yo; sa guajo jumuyong yan mato yo guinin as Yuus; ti jumuyong yo guinin guajoja, lao güiya tumago yo.</p> 
 <p><a name="an_8:43">8:43</a> Jafa muna ti intingo y sinanganjo? Sa ti siña injingog y finojo.</p> 
 <p><a name="an_8:44">8:44</a> Jamyo iyon tatanmiyo anite: jamyo ya y guinâumabale y tatanmiyo intatanga na infatinas. Güiya y mamuno desde y tutujoña; ya ti sumaga gui minagajet, sa taya minagajet gaegue guiya güiya. Yaguin jasangan mandague, y iyoña jasangan; sa dacon güe, ya tatan dacon güe.</p> 
 <p><a name="an_8:45">8:45</a> Ya ti injenggue yo, sa jusangane jamyo ni magajet.</p> 
 <p><a name="an_8:46">8:46</a> Jaye guiya jamyo ucombense yo ni y isao? Yaguin jusangan y magajet, pot jafa muna jamyo ti injenggue yo?</p> 
 <p><a name="an_8:47">8:47</a> Y iyon Yuus, y sinangan Yuus jajungog; ya pot este na rason jamyo ti injijingog, sa ti iyon Yuus jamyo.</p> 
 <p><a name="an_8:48">8:48</a> Manmanope entonses y Judio sija, ya ilegñija nu guiya: Ti mauleg y sinanganmame, na jago taotao Samaria, ya gaeanite jao?</p> 
 <p><a name="an_8:49">8:49</a> Manope si Jesus: Guajo tae anite yo; lao juonra si Tata, ya jamyo indesonra yo.</p> 
 <p><a name="an_8:50">8:50</a> Ya guajo ti umaliligao inenrajo; guaja ayo na umaliligao ya jajujusga.</p> 
 <p><a name="an_8:51">8:51</a> Magajet y magajet jusangane jamyo: Yaguin y taotao jaadaje y sinanganjo, ti ulie finatae para taejinecog.</p> 
 <p><a name="an_8:52">8:52</a> Entonses y Judio sija ilegñija nu güiya. Pago nae intingo na gaeanite jao. Si Abraham matae yan y profeta sija; ya jago sumangan: Yanguin y taotao jaadaje y sinanganjo, ti ulie finatae para taejinecog.</p> 
 <p><a name="an_8:53">8:53</a> Jago dangculoña qui si tatanmame as Abraham ni esta matae? Yan y profeta manmatae. Jaye jao fumatinas namaesa?</p> 
 <p><a name="an_8:54">8:54</a> Manope si Jesus: Yaguin junamalagyo maesa, y minalagjo taya guaja; güiya si Tata y numanamalag yo: ya ilegmiyo na güiya si Yuusmiyo.</p> 
 <p><a name="an_8:55">8:55</a> Ya ti intingo güe, lao guajo tumungo güe; yaguin ilegco na ti jutungo güe, dacon yo parejo yan jamyo mandacon: lao jutungo güe yan juadaje y sinanganña.</p> 
 <p><a name="an_8:56">8:56</a> Si Abraham, tatanmiyo mumagof sa jalie y jaanijo; ya anae jalie ninamagof.</p> 
 <p><a name="an_8:57">8:57</a> Pot este ilegñija nu güiya y Judio sija: Asta pago taya jao sincuenta años, ya unlie si Abraham?</p> 
 <p><a name="an_8:58">8:58</a> Ylegña nu sija si Jesus: Magajet ya magajet jusagane jamyo, antes qui si Abraham, esta guajo.</p> 
 <p><a name="an_8:59">8:59</a> Manmañule entonses acho, para umadagas güe: lao si Jesus mapos gui templo, ti matungo.</p> 
 <p><a name="an_9:1">9:1</a> ANAE malofan gui sanmenan, jalie un taotao na bachet desde y mafañagoña.</p> 
 <p><a name="an_9:2">9:2</a> Ya mafaesen güe ni y disipuloña ilegñija: Rabi, jaye umisao, este na taotao pat y mañaenaña, para que umafañago bachet?</p> 
 <p><a name="an_9:3">9:3</a> Manope si Jesus: Ti umisao este na taotao ni sija manaenaña lao para y finatinas Yuus ya ufafanue guiya güiya.</p> 
 <p><a name="an_9:4">9:4</a> Tanesesita na infatitinas y checho ayo y tumago yo mientras y jaane; sa an mato y puenge, taya siña machocho.</p> 
 <p><a name="an_9:5">9:5</a> Anae gagaegue yo gui jilo y tano, y candet y tano guajoja.</p> 
 <p><a name="an_9:6">9:6</a> Munjayan jasangan este, tumola gui tano, ya jafatinas fache nu y tela, ya y fache japalae y atadog y bachet,</p> 
 <p><a name="an_9:7">9:7</a> Ya ilegña nu güiya: Janao fagase jao gui estanque Siloe (Ya cumequeilegña, tinago). Enao mina maposgüe ya fagase güe, ya anae tumalo guato este manlie.</p> 
 <p><a name="an_9:8">9:8</a> Pot este y tiguangña sija yan ayo y guinin manmalie antes, ya matungo na ampmam na mangagagao limosña, ilegñija: Ada ti este güiya ayo y matatachong ya gagao?</p> 
 <p><a name="an_9:9">9:9</a> Guaja sija sumangan: Güiya este; ya guaja palo sija sumangan: Ale, lao parejo yan güiya. Lao güiyaja ilegña: Guajo yo.</p> 
 <p><a name="an_9:10">9:10</a> Ya ilegñija nu güiya: Jaf taemano mababaña y atadogmo?</p> 
 <p><a name="an_9:11">9:11</a> Manope ya ilegña: Ayo na taotao, naanña si Jesus, güiya fumatinas y fachae ya palae y atadogco, ya ilegña nu guajo: Janao falag y estanque Siloe ya unfagase jao! Mapos yo ya jufagase yo ya juresibe y liniijo.</p> 
 <p><a name="an_9:12">9:12</a> Ya ilegñija nu güiya: Manggue yuje? Ylegña: Ti jutungo.</p> 
 <p><a name="an_9:13">9:13</a> ¶ Macone guato gui Fariseo sija y guinin manbachet.</p> 
 <p><a name="an_9:14">9:14</a> Ya ayo na jaane sabado anae si Jesus jafatinas y fachae, ya jababa y atadogña sija.</p> 
 <p><a name="an_9:15">9:15</a> Y Fariseo sija locue mafaesen güe talo: Jafa muna manlie güe. Ya ilegña nu sija: Janaye ni fachae y sanjilo gui atadogco, ya jufagase yo, ya manlie yo.</p> 
 <p><a name="an_9:16">9:16</a> Ya palo gui Fariseo sija ilegñija: Este na taotao ti güiya guinin as Yuus, sa ti jaadaje y sabado. Lao palo sija ilegñija: Jafa muna siña un taotao ni gaeisao, jafatitinas taemanoja y señat sija? Ya guaja dibision gui entaloñija.</p> 
 <p><a name="an_9:17">9:17</a> Ylegñija talo ni bachet: Jago, jafa ilegmo nu güiya, ya esta mababa pot güiya y atadogmo sija? Ya ilegña: Profetagüe.</p> 
 <p><a name="an_9:18">9:18</a> Ayo nae y Judio sija, ti majonggue y esta masangan na güiya, y guinin bachet, ya esta jarisibe y liniiña, asta que nae maagange y mañaena y bachet ni esta jarisibe liniiña.</p> 
 <p><a name="an_9:19">9:19</a> Ya manmafaesen ilegñija: Este patgonmiyo ni ilegmiyo bachet guinin y mafañagoña? Ya jafa pago ninamanlie?</p> 
 <p><a name="an_9:20">9:20</a> Manope y tata ya, ilegñija: Yntingo na este patgonmame, ya bachet guinin y mafañagoña:</p> 
 <p><a name="an_9:21">9:21</a> Lao jaftaemano pago na manliigüe, ti intingo; pat jaye bumaba y atadogña, ti intingo; faesen güe; guaja sacanña: Güiya usangan pot güiyaja namaesa.</p> 
 <p><a name="an_9:22">9:22</a> Este sija ilegñija si mañaenaña, sa manmaañao ni y Judio sija: sa unoja na jinaso gui entalo y Judio sija, na yaguin guaja sumangan na güiya si Cristo, umayute güe gui sanjiyong y sinagoga.</p> 
 <p><a name="an_9:23">9:23</a> Pot este ilegñija sija mañaenaña: Gauja sacaña; faesen güe.</p> 
 <p><a name="an_9:24">9:24</a> Enao mina sija maagange talo y taotao ni y guinin bachet, ya ilegñija nu guiya: Nae minalag si Yuus: Jita tumungo na este na taotao güiya taotao isao güe.</p> 
 <p><a name="an_9:25">9:25</a> Entonses manope yuje: Cao taotao isao güe, ti jutungo; unoja jugoftungo; na guajo, guinin bachet yo, ya pago manlie yo.</p> 
 <p><a name="an_9:26">9:26</a> Entonses ilegñija talo: Jafa finatinasña nu jago? Jaftaemano jababa y atadogmo?</p> 
 <p><a name="an_9:27">9:27</a> Maninepe sija: Jusangane jamyo esta, ya ti injingog: Jafa muna manmalago jamyo injingog talo? Ada manmalago jamyo buente locue disipuluña?</p> 
 <p><a name="an_9:28">9:28</a> Entonses janafanmamajlao ya ilegñija: Jago disipuluña; ya jame disipulon Moises!</p> 
 <p><a name="an_9:29">9:29</a> Jame intingo na si Yuus guinin jasangan pot si Moises; lao este na taotao ti intingo taotao mano güe.</p> 
 <p><a name="an_9:30">9:30</a> Manope y taotao ya ilegña nu sija: Jafa na namanman este, ya ti intingo jamyo taotao mano; ya güiya bumaba y atadogco!</p> 
 <p><a name="an_9:31">9:31</a> Jame intingo na si Yuus ti jajungog y manisao; yaguin guaja maañao as Yuus ya jaosgue y minalagoña, este jiningog.</p> 
 <p><a name="an_9:32">9:32</a> Guinin y tutujon y tano, taya nae majungog, ni uno mababa atadogña ni mafañago bachet.</p> 
 <p><a name="an_9:33">9:33</a> Yaguin este ti guine as Yuus, ti siña jafatinas jafa.</p> 
 <p><a name="an_9:34">9:34</a> Sija manmanope ilegñija nu güiya: Jago mafañago jao gui isao sija! Ada jago fumanagüe jam? Ya mayute juyong.</p> 
 <p><a name="an_9:35">9:35</a> ¶ Jajungog si Jesus na mayute juyong, ya anae jasoda, ilegña: Unjonggue y Lagin Yuus?</p> 
 <p><a name="an_9:36">9:36</a> Manope güe ya ilegña: Jaye enao Señot, para guajo umajonggue güe?</p> 
 <p><a name="an_9:37">9:37</a> Ylegña nu güiya si Jesus: Esta unlie güe ya ayo y umadingangange jao, güiya güe.</p> 
 <p><a name="an_9:38">9:38</a> Ya ilegña: Jujonggue, Señot. Ya jaadora güe.</p> 
 <p><a name="an_9:39">9:39</a> Ylegña si Jesus: Guajo pot juisio mamaela yo güine gui jilo y tano, para y ti manmanlilie, ufanmanlie; ya y manmanlie, ayo sija ufanbachet.</p> 
 <p><a name="an_9:40">9:40</a> Ya manmanjungog y ayo na Fariseo sija ni y mangaegue guiya güiya ya ilegñija nu güiya: Jame locue, manbachet jam?</p> 
 <p><a name="an_9:41">9:41</a> Ylegña nu sija si Jesus: An mojon manbachet jamyo, taya isaomiyo; pago nae insasangan, talie; enao mina isaomiyo gagaegue.</p> 
 <p><a name="an_10:1">10:1</a> MAGAJET ya magajet y jusangane jamyo, na ti jumalon gui pettan y guelat y quinilo sija, lao ucajulo gui otro lugat, ayo y ladron yan saque.</p> 
 <p><a name="an_10:2">10:2</a> Ya y jumalom gui petta, güiya y pastot y quinilo.</p> 
 <p><a name="an_10:3">10:3</a> Ya pot guiya güiya y magas y petta; ya y quinilo sija jajungog y inagangña: ya y gaña quinilo sija jaagang pot y naana, ya jacone sija gui san jiyong.</p> 
 <p><a name="an_10:4">10:4</a> Anae jacone mapos y todo iyoña sija, güiya jumanao gui sanmenañija: ya quinilo sija madalalag güe, sa matungo y inagangña.</p> 
 <p><a name="an_10:5">10:5</a> Lao y taotao juyong, sija ti madalalag güe, lao manmalago guato guinin menaña: sa ti jatungo y inagangña ni taotaoj uyong sija.</p> 
 <p><a name="an_10:6">10:6</a> Este na acomparasion mansinangane as Jesus: lao sija ti jatungo jafa sija mansingane sija.</p> 
 <p><a name="an_10:7">10:7</a> ¶ Mantinalugua as Jesus ya ilegña nu sija: Magajet ya magajet y jusangane jamyo, na guajo pottan y quinilo sija.</p> 
 <p><a name="an_10:8">10:8</a> Todo y manmamaela antes que guajo, ladron yan saque sija: ya ti manmanjungog y quinilo sija.</p> 
 <p><a name="an_10:9">10:9</a> Guajo y petta: ya y jumalom guiya guajo, güiya umasatba, y ujalom yan ujuyong ya usoda y pasto.</p> 
 <p><a name="an_10:10">10:10</a> Y saque ti umamaela yaguin ti para ufañaque yan ufamuno, yan uyulang; guajo mamaela para uguaja linâlâñija yan para uguaja y dangculo na <i>linâlâñija.</i></p> 
 <p><a name="an_10:11">10:11</a> Guajo y mauleg na pastot: ya y mauleg na pastot y linâlâña japolo pot y quinilo sija.</p> 
 <p><a name="an_10:12">10:12</a> Ya y taotao nii maapapase, ya ti pastot; ya ti gaña y quinilo sija, an jalie y lobo ni y mamaela, japolo y quinilo sija ya malago guato; ya y lobo maquinene ya manchinalapon sija quinilo:</p> 
 <p><a name="an_10:13">10:13</a> Malago guato güe sa güiya taotao nii maapapase ya taya inadajiña ni y quinilo sija.</p> 
 <p><a name="an_10:14">10:14</a> Guajo y mauleg na pastot: sa jutungo y iyoco, ya y iyoco matungo yo.</p> 
 <p><a name="an_10:15">10:15</a> Taegüije y Tata jatungo yo, taegüijija locue guajo jutungo y tata; ya jupolo y linâlâjo pot y quinilo sija.</p> 
 <p><a name="an_10:16">10:16</a> Ya guajayo palo quinilo locue ni taegüe güine na colat, ayo sija locue nesesita yo juchule, ya sija ujajungog y inagangjo; ya uguaja un manadanquinilo yan un pastot.</p> 
 <p><a name="an_10:17">10:17</a> Pot enao na jaguaeya yo si Tata, sa jupolo y linâlâjo, para uchule talo.</p> 
 <p><a name="an_10:18">10:18</a> Taya munajanao guiya guajo, lao jupolo pot guajo na maesa. Guaja yo ninasiñajo para jupolo yan guajayo ninasiñajo para jutalo chumule. Este na tinago juresibe guine y Tatajo.</p> 
 <p><a name="an_10:19">10:19</a> ¶ Ya guaja inaguaguat gui entalo y Judio sija pot este na sinagan sija.</p> 
 <p><a name="an_10:20">10:20</a> Ya megae sija ilegñija: Biju guaja güe, ya babagüe; sa jafa inicungog güe?</p> 
 <p><a name="an_10:21">10:21</a> Ylegñija y palo: Este na sinagan ti sija iyon y biju: Ada siña y biju ubaba y atadog y manbachet?</p> 
 <p><a name="an_10:22">10:22</a> ¶ Ya anae mafatitnas y guipot y inefresengumayuus, guiya Jerusalem, ya ayo na tiempo manenggeng.</p> 
 <p><a name="an_10:23">10:23</a> Ya si Jesus mapos malag y templo, gui corredot Salomon.</p> 
 <p><a name="an_10:24">10:24</a> Ya manetnon guato guiya güiya y Judio sija ya ilegñija nu güiya: Asta ngaean nae unnabuebuente y antita? Yaguin jago yuje na Cristo, sangan ni claro.</p> 
 <p><a name="an_10:25">10:25</a> Maninepe as Jesus: Guajo jagas jusangane jamyo ya ti injenggue: y checho ni y jufatinas gui naan Tata, estesija manmannanae testimonio nu guajo.</p> 
 <p><a name="an_10:26">10:26</a> Lao jamyo ti injenggue, sa ti jamyo quinilojo; (taegüine guinin jusangane jamyo).</p> 
 <p><a name="an_10:27">10:27</a> Y gajo quinilo sija jajungog y inagangjo; ya jutungo sija; ya sija madalalag yo.</p> 
 <p><a name="an_10:28">10:28</a> Ya guajo junae sija linâlâñija taejinecog; ya para todo y tiempo taya nae ufanmalingo ya ni jaye ufaninamot sija gui canaejo.</p> 
 <p><a name="an_10:29">10:29</a> Si Tata ni unaeyo, dangculoña qui todo; ya taya gaesisiña para uamot sija gui canae y Tatajo.</p> 
 <p><a name="an_10:30">10:30</a> Guajo yan si Tata, jame unoja.</p> 
 <p><a name="an_10:31">10:31</a> ¶ Tumalo manmañule acho y Judio sija, para umafagas güe.</p> 
 <p><a name="an_10:32">10:32</a> Maninepe as Jesus: Megae manmauleg na finatinas jufanue jamyo guine as Tatajo; pot jafa na chechoña inquequefagas yo ni y acho? </p> 
 <p><a name="an_10:33">10:33</a> Maope güe ni Judio sija ilegñija: Pot y mauleg na chechomo ti infagas jao; lao pot ayo y chatfino contra si Yuus; sa jago, taotaojao, mama Yuusjao.</p> 
 <p><a name="an_10:34">10:34</a> Maninepe as Jesus: Taegüe güi tinigue gui tinagonmiyo, Guajo umalog: Yuus jamyo?</p> 
 <p><a name="an_10:35">10:35</a> Yaguin manmafanaan Yuus, sija na mamaela gui jiloñija y finijo Yuus (ya y tinigue ti siña maipe);</p> 
 <p><a name="an_10:36">10:36</a> Ylegmiyo ni ayo y jaconsagra y Tata ya matgo guato gui tano: Jago chumatfino as Yuus, sa jusangan: Guajo Lajin Yuus?</p> 
 <p><a name="an_10:37">10:37</a> Yaguin jufatitinas y ti iyon Tata, munga injenggue yo.</p> 
 <p><a name="an_10:38">10:38</a> Lao yaguin jufatinas, achogja ti injenggue yo, jenggue y checho sija: para siña jamyo intingo ya injenggue na si Tata gaegue guiya guajo, ya guajo gaegue guiya Tata.</p> 
 <p><a name="an_10:39">10:39</a> Ya japrocucura talo para umaconegüe: lao güiya mapos gui canaeñija.</p> 
 <p><a name="an_10:40">10:40</a> Tumalo guato talo gui otro bandan Jordan, ayo na lugat nae finenana managpapange si Juan; ya sumaga güije.</p> 
 <p><a name="an_10:41">10:41</a> Ya megae manmato guiya güiya ya ilegñija: Si Juan magajet na ni un señat jafatinas; ya magajet todo y sinangan Juan nu este na taotao jumuyong magajet.</p> 
 <p><a name="an_10:42">10:42</a> Ya megae manmanjonggue güije nu güiya.</p> 
 <p><a name="an_11:1">11:1</a> ESTABA entonses malango un taotao, naanña si Lasaro, taotao Betania, un songsong iyon Maria yan si Marta cheluña.</p> 
 <p><a name="an_11:2">11:2</a> Si Maria uje y pumalae inggüente y Señot, ya jasaosao y adengña ni y gaponiluña, ya y cheluña, as Lasaro, estaba malango.</p> 
 <p><a name="an_11:3">11:3</a> Manmanago y mañeluña famalaoan guiya güiya ilegñija: Señot, estagüe, ayo y unguaeya esta malango.</p> 
 <p><a name="an_11:4">11:4</a> Ya jajungog si Jesus, ilegña: Este na chetnot ti güiya y para matae, lao para minalag gui as Yuus, para y Lajin Yuus umaonra pot güiya.</p> 
 <p><a name="an_11:5">11:5</a> Ya jaguaeya si Jesus si Marta yan y cheluña yan si Lasaro.</p> 
 <p><a name="an_11:6">11:6</a> Anae jajungog, na estaba malango, ayo na tiempo sumagagüe dos dias güije na lugat anae gaegue.</p> 
 <p><a name="an_11:7">11:7</a> Ya despues di este ilegña ni y disipuluña: Nije tafanmalag Judea talo.</p> 
 <p><a name="an_11:8">11:8</a> Ylegñija nu güiya y disipulo sija: Rabi, pago didide nae maquequechague jao ni Judio sija na unmafagas ni y acho: Ada untalo guato güije?</p> 
 <p><a name="an_11:9">11:9</a> Manope si Jesus: Taya y un jaane dose ora? y jumajanao gui jaane, ti siña matompo, sa manlilie y candet este na tano.</p> 
 <p><a name="an_11:10">11:10</a> Ya y jumajanao an puenge, matompo, sa taya candet guiya güiya.</p> 
 <p><a name="an_11:11">11:11</a> Jasangan estesija, ya despues di este ilegña nu sija: Lasaro, amigonmame maego: ya bae janao para uyayajo gui maegoña.</p> 
 <p><a name="an_11:12">11:12</a> Entonses ilegñija nu güiya y disipulosija: Señot, yaguin maego, mauleg jumuyong.</p> 
 <p><a name="an_11:13">11:13</a> Ya jasangan este si Jesus gui tinataeña: sija jajaso na umadingan na dumescansañaeñaejon gui maegoña.</p> 
 <p><a name="an_11:14">11:14</a> Ayo nae si Jesus ilegña claro nu sija: Lasaro, güiya matae.</p> 
 <p><a name="an_11:15">11:15</a> Magof yo sa taegüe yo güije, pot causa y jamyo, para injenggue; nitafanmalag y ya güiya.</p> 
 <p><a name="an_11:16">11:16</a> Si Tomas, ayo y naanña si Didimo, ilegña nu y otro disipulo sija: ufanmalagjit locue, nije tafanmatae yan güiya.</p> 
 <p><a name="an_11:17">11:17</a> Mato si Jesus ya jasoda na estaba cuatro na jaane gui naftan.</p> 
 <p><a name="an_11:18">11:18</a> Y Betania jijot guiya Jerusalem, buente quince na estadio.</p> 
 <p><a name="an_11:19">11:19</a> Ya megae na Judio sija manmato gui as Marta ya si Maria para uconsuela pot y cheluñija.</p> 
 <p><a name="an_11:20">11:20</a> Entonses si Marta, anae jajungog na si Jesus mamamaela, jajanao güe para urisibe: ya estaba si Maria matatachong gui guima.</p> 
 <p><a name="an_11:21">11:21</a> Pot enao si Marta ilegña as Jesus: Señot yaguin mojon gaeguejao güine y chelujo ti umatae.</p> 
 <p><a name="an_11:22">11:22</a> Lao jutungo pago, todo y ungagao si Yuus, ninaejao as Yuus.</p> 
 <p><a name="an_11:23">11:23</a> Ylegña si Jesus nu güiya: Ucajulo talo y chelumo.</p> 
 <p><a name="an_11:24">11:24</a> Si Marta ilegña nu güiya: Guajo jutungo na ucajulo gui quinajulon manmatae gui uttimo na jaane.</p> 
 <p><a name="an_11:25">11:25</a> Ylegña nu güiya si Jesus: Guajo y quinajulon manmatae yan y linâlâ; ayo y jumonggue yo, achogja esta matae, ulâlâ talo;</p> 
 <p><a name="an_11:26">11:26</a> Ya todo ayo y lâlâ ya jumonggue yo, ti umatae para todo y tiempo. Unjonggue este?</p> 
 <p><a name="an_11:27">11:27</a> Ylegña nu güiya: Si Señot, guinin jujonggue na jago ayo na Cristo, Lajin Yuus, güiya na para umamaela gui tano.</p> 
 <p><a name="an_11:28">11:28</a> Anae munjayan jasangan este, mapos ya jaagang gui secreto si Maria cheluña, ilegña: Si Maestro estagüe ya inagagangejao.</p> 
 <p><a name="an_11:29">11:29</a> Anae jajungog, cajulo gusisija ya jumanao asta guiya güiya.</p> 
 <p><a name="an_11:30">11:30</a> (Ya asta pago ti mafato si Jesus gui sengsong, lao gaegue güije na lugat anae si Marta jagas sineda güe.)</p> 
 <p><a name="an_11:31">11:31</a> Entonces y Judiosija na manestaba gui guima yan güiya, y maconsuela güe, anae jalie si Maria cajulo gusisija ya mapos, madalalag güe, pineloñija na ufalag y naftan para utanges güije.</p> 
 <p><a name="an_11:32">11:32</a> Ya si Maria anae mato gui lugat anae estaba si Jesus ya jalie, japodong gui adengña, ya ilegña: Señot yaguin gaeguejao güine ti umatae y chelujo.</p> 
 <p><a name="an_11:33">11:33</a> Anae si Jesus jalie na tumatanges, yan y Judio sija ni manamamamaela yan güiya manatanges, umugong gui espiritu, ya inestotba,</p> 
 <p><a name="an_11:34">11:34</a> Ya ilegña: Mano nae unpolo güe? Ilegñija nu güiya: Señot, maela ya unlie.</p> 
 <p><a name="an_11:35">11:35</a> Si Jesus tumanges.</p> 
 <p><a name="an_11:36">11:36</a> Ylegñija entonses y Judio sija: Estagüe, taegüenao jaguflie güe!</p> 
 <p><a name="an_11:37">11:37</a> Lao palo guiya sija ilegñija: Ti siña este na ubaba y atadog y bachet, fatinas ni este ti umatae?</p> 
 <p><a name="an_11:38">11:38</a> Ya si Jesus jaumugong talo guiya güiya, ya mato gui naftan. Güiya un liyang ya mapoluye un acho gui sanjiloña.</p> 
 <p><a name="an_11:39">11:39</a> Ylegña si Jesus: Najanao y acho. Si Marta, chelun y matae, ilegña nu güiya: Señot, mutong esta, sa finatae cuatro na jaane.</p> 
 <p><a name="an_11:40">11:40</a> Si Jesus ilegña nu güiya: Ti guinin jusangane jao na guin manjonggue jao, unlie y minalag Yuus.</p> 
 <p><a name="an_11:41">11:41</a> Ayo nae sija janajanao y acho, Ya si Jesus tumalag julo ya ilegña: Tata, grasias junaejao sa guinin unjungog yo.</p> 
 <p><a name="an_11:42">11:42</a> Ya guajo jutungo na siempre unjungungog yo; lao pot y linajyan taotao ni gaegue gui oriyajo, jusangan este, para ujajonggue na jagoyo tumago.</p> 
 <p><a name="an_11:43">11:43</a> Anae munjayan jasangan este, umaagang ni dangculo na inagang: Lasaro maela juyong.</p> 
 <p><a name="an_11:44">11:44</a> Entonses ayo y guine matae, jumuyong, magogode dos canaeña yan y adeng nu y bendas; ya y mataña mafalulutan nu y sudario. Ylegña nu sija si Jesus: Pula ya inpilo ya ujanao.</p> 
 <p><a name="an_11:45">11:45</a> ¶ Pot este megae na Judio sija na manmato gui as Maria ya jalie y finatinas Jesus, majonggue güe.</p> 
 <p><a name="an_11:46">11:46</a> Lao guajo guiya sija na manmapos para Fariseo sija, ya jasangane sija y finatinas Jesus.</p> 
 <p><a name="an_11:47">11:47</a> ¶ Ayo nae y manmagas y mamale yan y Fariseo sija, mandaña ya janaetnon y sinedrio ya ilegñija: Jafa tafatinas? Sa este na taotao mamatitinas megae na señat sija?</p> 
 <p><a name="an_11:48">11:48</a> Yaguin tapolo taegüenao, todo y taotao manmanjonggue guiya güiya: ya ufanmamaela y Romano sija ya u janajanao y sagata yan y tanota.</p> 
 <p><a name="an_11:49">11:49</a> Lao si Caefas uno guiya sija, güiya magas na pale güije na sacan, mansinangane: Jamyo ti intingo jafa!</p> 
 <p><a name="an_11:50">11:50</a> Ni injaso na mauleg para jita sa un taotao matae pot y taotao sija, para munga na todo y nasion ufanmalingo.</p> 
 <p><a name="an_11:51">11:51</a> Lao este ti jasangan guine güiyaja; lao güiya y magas na pale güije na sacan ya japrofetisa na si Jesus umatae pot y nasion.</p> 
 <p><a name="an_11:52">11:52</a> Ya ti pot ayoja na nasion; lao locue para ufandaña gui unoja y famaguon Yuus ni y jagas manmachalapon.</p> 
 <p><a name="an_11:53">11:53</a> Ya desde ayo na jaane manafaesen entre para sija umapuno.</p> 
 <p><a name="an_11:54">11:54</a> Ya si Jesus ti jumajanao gui publico gui entalo Judio sija; lao mapos güije para y tano na jijot gui jalomtano, guiya un siuda na mafananaan Efraim; ya sumaga güe güije yan y disipuluña.</p> 
 <p><a name="an_11:55">11:55</a> ¶ Ya y pascuan Judio sija estaba jijot; ya megae gui tano mangajulo guiya Jerusalem antes di pascua para ujanagasgas sija.</p> 
 <p><a name="an_11:56">11:56</a> Ya manmanaligao as Jesus, ya manadingan entre sija gui templo, ya ilegñija: Jafa jinasonmiyo, nu güiya, ti umamaela gui guipot.</p> 
 <p><a name="an_11:57">11:57</a> Ya y prinsipin y mamale sija yan y Fariseo manmanae tinago na yaguin jaye tumungo mano nae gaegue, umasangan para inquene güe.</p> 
 <p><a name="an_12:1">12:1</a> AYO na tiempo, saes na jaane antes de pascua, si Jesus malag Betania anae estaba si Lasaro, ayo y guinin matee, ya si Jesus munacajulo guine y entelo manmatae.</p> 
 <p><a name="an_12:2">12:2</a> Ya manmanmatinas güije un sena, ya si Marta mañeñetbe; ya si Lasaro, güiya uno gui entalo sija na manmatatachong gui lamasa yan güiya.</p> 
 <p><a name="an_12:3">12:3</a> Ayo nae si Maria jachule un libra na inggüente, gasgas na natda, guefguaguan, ya japalae y adeng Jesus, ya jasaosao y adengña nu gaponuluña; ya bula y guima ni pao inggüente.</p> 
 <p><a name="an_12:4">12:4</a> Ayo nae ilegña uno gui disipuluña, si Judas Iscariote lajin Simon, ayo y umintrega güe,</p> 
 <p><a name="an_12:5">12:5</a> Jafa mina ti mabende este na inggüente pot tres siento denario na salape, ya unumae y mamobble?</p> 
 <p><a name="an_12:6">12:6</a> Este ilegña, ti pot inadajiña ni mamobble; lao pot guiya y saque, ya guaja y betsaña, ya jachuchule ayo y sinajguanña.</p> 
 <p><a name="an_12:7">12:7</a> Enaomina ilegña si Jesus, Polo güe, para ayo na jaane nae majafot yo, na uadaje este.</p> 
 <p><a name="an_12:8">12:8</a> Sa y mamobble siempre gagaegue guiya jamyo; lao guajo taegüeyo guiya jamyo.</p> 
 <p><a name="an_12:9">12:9</a> ¶ Entonses, dangculo na linajyan taotao, gui Judio sija, jatungo na gaegue güe güije, ya manmato, ti pot causan si Jesusja, lao locue para umalie si Lasaro ni guinin janacajulo guine y entelo manmatae.</p> 
 <p><a name="an_12:10">12:10</a> Ya manafaesen entre sija, manmagas y mamale sija, para umapuno locue si Lasaro.</p> 
 <p><a name="an_12:11">12:11</a> Sa pot causa di güiya, megae na Judio sija manmalag ayo ya manmanjonggue gui as Jesus.</p> 
 <p><a name="an_12:12">12:12</a> ¶ Ynagpaña na jaane, dangculo na linajyan taotao, y manmato gui guipot, anae majungog na si Jesus mato guiya Jerusalem,</p> 
 <p><a name="an_12:13">12:13</a> Manmañule ni y ramas y trongcon palma ya manmapos para umaresibe güe ya manaagang: Osana! Dichoso güe ni mamamaela ni y naan y Señot, y Ray Israel!</p> 
 <p><a name="an_12:14">12:14</a> Ya anae jasoda si Jesus un patgon na bulico, matachong gui jiloña; taegüije y matugue:</p> 
 <p><a name="an_12:15">12:15</a> Chamo maañao, jago jagan Sion! estagüe y Raymo na mato, matatachong gui jilo un patgon bulico.</p> 
 <p><a name="an_12:16">12:16</a> Y finenana, y disipuloña ti jatungo estesija; lao y tiempo anae si Jesus esta cumajulo gui langet, entonses manmajaso na estesija este matugue nu güiya, ya sija guinin manmafatinas este sija yan güiya.</p> 
 <p><a name="an_12:17">12:17</a> Y linajyan taotao na estaba mañisija, anae jaagang juyong si Lasaro gui naftan, ya janacajulo gui entalo manmatae, janae testimonio nu güiya.</p> 
 <p><a name="an_12:18">12:18</a> Pot enao locue y linajyan taotao manmato ya maresibe güe, sa majungog na munjayan jafatinas este na señat.</p> 
 <p><a name="an_12:19">12:19</a> Pot enao Fariseo sija ilegñija entre sija: Lie na taya probechonmiyo: Estagüe na todo gui jilo y tano manjanao ya dalalag güe.</p> 
 <p><a name="an_12:20">12:20</a> ¶ Ya guaja sija na taotao Griego ni gui ayo sija na mangajulo para uadodora gui guipot:</p> 
 <p><a name="an_12:21">12:21</a> Ayo sija manmato gui as Felipe taotao Betsaida guiya Galilea, ya magagao güe, ilegñija: Señot, manmalagojam inlie si Jesus!</p> 
 <p><a name="an_12:22">12:22</a> Mato si Felipe ya jasangane si Andres; ya mamaela si Andres yan si Felipe masangane si Jesus.</p> 
 <p><a name="an_12:23">12:23</a> ¶ Ya si Jesus maninepe ilegña: Y ora mato na y Lajin taotao uresibe y minalagña.</p> 
 <p><a name="an_12:24">12:24</a> Magajet ya magajet jusangane jamyo, na y granon trigo ni ti upodong gui tano, ya umatae, güiya namaesa sumaga; yaguin matae megae na tinegcha uchule.</p> 
 <p><a name="an_12:25">12:25</a> Y gumaeya y linâlâña ufinalaguaejon; y chumatlie y linâlâña güine gui tano, pinipilanja y taejinecog na jaane.</p> 
 <p><a name="an_12:26">12:26</a> Yaguin guaja y somesetbe yo, udalalag yo; ya mano nae gaegue yo, ayo locue nae ugaegue y somesetbe yo. Yaguin guaja y somesetbe yo, si Tata uenenra güe.</p> 
 <p><a name="an_12:27">12:27</a> Pago lebog y antijo: Ya jafa quentosjo? Tata nalibre yo pago na ora! Lao pot este mato yo güine na ora.</p> 
 <p><a name="an_12:28">12:28</a> Tata, namalag y naanmo! Pot enao mato guine y langet un inagang, ilegña: Estaba junamalag, ya bae junamalag otro biaje.</p> 
 <p><a name="an_12:29">12:29</a> Y linajyan taotao na mangaegue ya injingog ilegñija: guinin julo este. Palo ilegñija: Un angjet sumangane güe.</p> 
 <p><a name="an_12:30">12:30</a> Ynepe as Jesus ya ilegña: Ti mato este na inagang pot y causaco lao pot y causanmiyo.</p> 
 <p><a name="an_12:31">12:31</a> Pago gaegue y juisio nu este na tano. Pago y magas este na tano umayute juyong.</p> 
 <p><a name="an_12:32">12:32</a> Ya guajo, yaguin guajo umajatsayo guine y tano, jucone todo para guajoja.</p> 
 <p><a name="an_12:33">12:33</a> Ya este masangan para umatungo jafa na finatae nae umatae.</p> 
 <p><a name="an_12:34">12:34</a> Ynepeña y linajyan taotao: Jame injingog y lay na si Cristo ugaegue para todo y tiempo. Jafa mina unsangan: Na y Lajin taotao nesesita umajatsa? Jaye güe este Lajin taotao?</p> 
 <p><a name="an_12:35">12:35</a> Ayo nae si Jesus ilegña nu sija: Didide na tiempo y candet ugaegue gui entalonmiyo. Fanmamocat mientras guaguaja y candet para jamyo, sa no sea infanguinacha ni y jemjom; sa y jumajanao gui jemjom, ti jatungo para mano nae y jinanaoña.</p> 
 <p><a name="an_12:36">12:36</a> Mientras guaguaja y candet para jamyo, fanmanjonggue ni y candet, para unfamaguon y candet jamyo. Estesija jasangan si Jesus, ya mapos ya umatog pot sija.</p> 
 <p><a name="an_12:37">12:37</a> ¶ Lao achogja jafatinas megae na señat gui menanñija ti majonggue güe.</p> 
 <p><a name="an_12:38">12:38</a> Para umacumple y sinangan ni ilegña si Isaias profeta: Señot, jaye jumonggue y sinanganta? Ya y canae y Señot, jaye guinin munamalie?</p> 
 <p><a name="an_12:39">12:39</a> Pot este mina ti siña sija majonggue, sa tomalo jasangan si Isaias:</p> 
 <p><a name="an_12:40">12:40</a> Janafanbachet y atadogñija, ya janamajetog y corasoñija: Sa ti manmalie ni y atadogñija, ni ujatungo ni y corasonñija, ya sigue mamañotsot, ya guajo juamte sija.</p> 
 <p><a name="an_12:41">12:41</a> Estesija jasangan si Isaias, anae jalie minalagña ya inadingane.</p> 
 <p><a name="an_12:42">12:42</a> ¶ Pago na tiempo achogja megae na taotao senmagas, jumonggue gue; lao pot causa y Fariseo sija, ti masangan claro, na no sea mayute gui sinagoga.</p> 
 <p><a name="an_12:43">12:43</a> Pot jafa muna manmalago sija y inenra y taotao, qui y inenra guine as Yuus.</p> 
 <p><a name="an_12:44">12:44</a> ¶ Si Jesus umagang ilegña: Y jumonggue yo, guajoja, ti jajonggue lao ayo y tumago yo.</p> 
 <p><a name="an_12:45">12:45</a> Y umatan yo, güiya umatan y tumago yo.</p> 
 <p><a name="an_12:46">12:46</a> Mato yo gui jilo y tano parejoja y candet, para todo ayo y jumonggue yo, ti sumaga gui jemjom.</p> 
 <p><a name="an_12:47">12:47</a> Y jumungog y sinanganjo ya ti jajonggue, guajo ti jujusga; sa ti mato yo para jufanjusga gui tano, lao para junafanlibre y tano.</p> 
 <p><a name="an_12:48">12:48</a> Ya y rumechasa yo ya ti rumesibe y sinanganjo, guaja ujinisga güe: Y sinangan ni jusangan, güiya ufanjusga güije uttimo na jaane.</p> 
 <p><a name="an_12:49">12:49</a> Sa ti guinin juadingan namaesa; lao si Tata ni tumago yo, güiya numae yo tinago ni para jusangan yan y para jucuentos.</p> 
 <p><a name="an_12:50">12:50</a> Ya jutungo na y tinagoña, güiya linâlâ taejinecog: enaomina ayo sija jusangan; taegüije si Tata guinin jasangane yo, taegüijeja jusasangan.</p> 
 <p><a name="an_13:1">13:1</a> YA antes di y guipot pascua, jatungo si Jesus na y oraña esta mato para ujanao güine na tano para y Tata, esta jaguaeya y iyoña sija ni mangaegue güine gui tano, ya jaguaeya sija asta y jinecog.</p> 
 <p><a name="an_13:2">13:2</a> Y sena munjayan ya y anite esta jumalom gui corason Judas Iscariote, lajin Simon, ni umentrega güe;</p> 
 <p><a name="an_13:3">13:3</a> Ya jatungo si Jesus na y Tata jagasja janae todo ni güinaja gui canaeña, ya mato güe guinin as Yuus, ya as Yuus guaguato;</p> 
 <p><a name="an_13:4">13:4</a> Cajulo gui sena ya janajanao y magagoña, ya jachule un toaya, ya jaafuyut güiya namaesa.</p> 
 <p><a name="an_13:5">13:5</a> Anae esta munjayan este, janaye y janom gui palangana diquique, ya jatutujon fumagase y adeng y disipulo sija, ya jasaosao nu y toaya na jaafuyut güe.</p> 
 <p><a name="an_13:6">13:6</a> Ayo nae malag as Simon Pedro; ya este ilegña nu güiya: Señot jago fumagase y adengjo?</p> 
 <p><a name="an_13:7">13:7</a> Manope si Jesus ya ilegña nu güiya: Y jufatitinas ti untungo pago; lao ti ampmam untungo.</p> 
 <p><a name="an_13:8">13:8</a> Si Pedro ilegña nu güiya: Ti unfagase y adengjo ni ngaean! Ynepe as Jesus: Yaguin ti jufagase jao taepattemo guiya guajo.</p> 
 <p><a name="an_13:9">13:9</a> Ylegña nu güiya si Simon Pedro: Señot, ti adengjoja, lao locue asta y canaejo yan y ilujo.</p> 
 <p><a name="an_13:10">13:10</a> Si Jesus ilegña nu güiya: Y esta mafagase, ti guaelaye yaguin adengña esta mafagase, lao esta gasgas todo. Ya jamyo mangasgas pago, achogja ti todos.</p> 
 <p><a name="an_13:11">13:11</a> Sa esta matungo jaye uje y umentrega güe; pot enao ilegña: Ti mangasgas jamyo todos.</p> 
 <p><a name="an_13:12">13:12</a> ¶ Anae munjayan manfinagase y adengñija, jachule y magagoña ya tumalo matachong otro biaje, ya mansinangane: Yntingo y finatinasjo?</p> 
 <p><a name="an_13:13">13:13</a> Jamyo infanaan yo Maestro yan Señot: ya y sinanganmiyo mauleg; sa guajo yo.</p> 
 <p><a name="an_13:14">13:14</a> Yaguin guajo Señotmiyo yan Maestronmiyo, guinin jufagase y adengmiyo, debe jamyo locue infanafagase y adengmiyo uno yan otro.</p> 
 <p><a name="an_13:15">13:15</a> Sa un ejemplo junae jamyo, sa taemanoja guajo jufatinase jamyo, jamyo locue infatitinas.</p> 
 <p><a name="an_13:16">13:16</a> Magajet ya magajet jusangane jamyo: Y tintago ti güiya magasña na y senotña; ni y matago, ti güiya magasña na y tumago güe.</p> 
 <p><a name="an_13:17">13:17</a> Yaguin intingo este sija na güinaja, mandichoso jamyo yaguin infatitinas,</p> 
 <p><a name="an_13:18">13:18</a> ¶ Ti umadingan yo nu jamyo todo: guajo tumungo sija y inayigco; lao para umacumple y tinigue sija: Y chumocho pan yan guajo, güiya cumajulo contra guajo y dedegoña.</p> 
 <p><a name="an_13:19">13:19</a> Desde pago jusangane jamyo antes di ujuyong, para yaguin jumujuyong, injenggue na guajo yo.</p> 
 <p><a name="an_13:20">13:20</a> Magajet ya magajet jusangane jamyo, na y rumesibe y tinagojo, jaresibe yo; ya y rumesibe yo, jaresibe y tumago yo.</p> 
 <p><a name="an_13:21">13:21</a> Anae munjayan jasangan <i>si Jesus</i> este, inigongña si Jesus jinalomña, ya janae testimonio ya ilegña: Magajet ya magajet jusangane jamyo, na uno guiya jamyo unintrega yo.</p> 
 <p><a name="an_13:22">13:22</a> Y disipulo sija manaatan entre sija uno yan otro ya ti matungo jaye umadingan.</p> 
 <p><a name="an_13:23">13:23</a> Y uno gui disipuluña na guiniflie as Jesus, estaba umaason gui pechon Jesus.</p> 
 <p><a name="an_13:24">13:24</a> Ayo nae si Simon Pedro fumatinas señat nu este, para umafaesen jaye uje na umadingan.</p> 
 <p><a name="an_13:25">13:25</a> Ayo nae, y umaason gui jilo pechon Jesus ilegña nu güiya: Señot jaye uje?</p> 
 <p><a name="an_13:26">13:26</a> Enaomina manope si Jesus: Ayo uje ni junafotgue ni pan ya junae güe. Ya janafotgon y pan, ya janae si Judas Iscariote, lajin Simon.</p> 
 <p><a name="an_13:27">13:27</a> Anae munjayan y quinanoña ni y pan fotgon, si Satanas jumalom guiya güiya. Entonses si Jesus sinangane: Fatinas guse y finatinasmo.</p> 
 <p><a name="an_13:28">13:28</a> Ni uno, guiya sija na mangaegue gui lamasa, tumungo pot jafa na umasangane.</p> 
 <p><a name="an_13:29">13:29</a> Pineloñija y palo guiya sija, sa si Judas na gaebetsa, na si Jesus sumangane: Fajan y güinaja na mannesesitajit para y guipot; pat ufanmanae y mamobble.</p> 
 <p><a name="an_13:30">13:30</a> Ya güiya, guinin mañule y pan fotgon, enseguidas mapos; ya esta puenge.</p> 
 <p><a name="an_13:31">13:31</a> ¶ Pot enao, anae esta mapos güe, ilegña si Jesus: Pago y Lajin taotao rumesisibe y minalagña, ya si Yuus rumesibe y minalagña guiya güiya.</p> 
 <p><a name="an_13:32">13:32</a> Ya si Yuus minamalag güe guiya güiya; ya enseguidas unamalag güe.</p> 
 <p><a name="an_13:33">13:33</a> Mandiquique na fumaguon, ti juapmam guiya jamyo; ya inaligao yo; ya taegüenoja jusangane y Judio sija: Mano yo guato, jamyo ti siña manmamaela; taemanoja pago jusangane jamyo.</p> 
 <p><a name="an_13:34">13:34</a> Un tinago nuebo junae jamyo, na infanguaeya uno yan otro entre jamyo; taegüije yan guajo juguaeya jamyo, ya jamyo locue infanguaeya uno yan otro entre jamyo.</p> 
 <p><a name="an_13:35">13:35</a> Ya pot este todo y taotao ufanmatungo na jamyo disipulujo, yaguin infanguaeya uno yan otro entre jamyo.</p> 
 <p><a name="an_13:36">13:36</a> Si Simon Pedro ilegña nu güiya: Señot, para mano jao? Ynepe as Jesus: Mano yo guato, ti siña jao pago undalalag yo, lao ti apmam undalalag yo.</p> 
 <p><a name="an_13:37">13:37</a> Ylegña nu güiya si Pedro: Señot, sa jafa na ti siña judalalag jao pago? jupolo y linâlâjo guiya jago.</p> 
 <p><a name="an_13:38">13:38</a> Ynepe as Jesus: Unpolo y linâlâmo guiya guajo? Magajet ya magajet jusangane jao, na ti uoo y gayo asta tiempo na undague yo tres biaje!</p> 
 <p><a name="an_14:1">14:1</a> CHAMIYO ninafañachatsaga corasonmiyo: injenggue si Yuus, jenggue yo locue.</p> 
 <p><a name="an_14:2">14:2</a> Y guima Tatajo nae guaja megae na sagayan: yaguin ti utaegüine mojon jagas jusagane jamyo. Bae jujanao ya jufamauleg y saga para jamyo.</p> 
 <p><a name="an_14:3">14:3</a> Yaguin jumanao yo ya jufamauleg y saga para jamyo, jumamaela talo mague ya jucone jamyo yan guajo; sa manoja yo nae sumaga, ayoja locue jamyo.</p> 
 <p><a name="an_14:4">14:4</a> Ya mano yo guato, intingo y chalan.</p> 
 <p><a name="an_14:5">14:5</a> Ylegña nu güiya si Tomas: Señot, ti intingo para mano jao; ya jafa taemano tungomame nu y chalan?</p> 
 <p><a name="an_14:6">14:6</a> Ylegña nu güiya si Jesus: Guajo y chalan, yan y minagajet, yan y linâlâ; taya malag y Tata, yan ti pot guajo.</p> 
 <p><a name="an_14:7">14:7</a> Yaguin guinin intingoyo, mojon intingo locue y Tatajo; ya desde pago intingo güe ya inlie güe.</p> 
 <p><a name="an_14:8">14:8</a> Ylegña nu guiya si Felipe: Señot, fanue jam nu y Tata ya basta para jame.</p> 
 <p><a name="an_14:9">14:9</a> Ylegña nu güiya si Jesus: Megae na tiempo na manjita, ya asta pago ti untungo yo Felipe? Y lumiiyo, jaliija y Tata. Ya jafa muna ilegmo: Fanue jam nu y Tata?</p> 
 <p><a name="an_14:10">14:10</a> Ti unjonggue na guajo gaegue gui as Tata, ya y Tata gaegue guiya guajo? Sa y finijo nu y jusasangan, ti jusasangan pot guajoja; lao y Tata nu y sumasasaga guiya guajo, ayo fumatinas y chechoña sija.</p> 
 <p><a name="an_14:11">14:11</a> Jenggue na gaegue yo gui as Tata, ya y Tata gaegue guiya guajo: yaguin ti pot este, jenggueyo pot y checho sija.</p> 
 <p><a name="an_14:12">14:12</a> Magajet ya magajet y jusangane jamyo: Y jumonggueyo, y checo nu y juchogüe, güiya chumogüe locue; ya mas dangculo na chocho qui este jachogüe; sa jujanao para as Tata.</p> 
 <p><a name="an_14:13">14:13</a> Ya todo y ingagao pot y naanjo, bae jufatinas, sa y Tata uresibe minalagña nu y Lajiña.</p> 
 <p><a name="an_14:14">14:14</a> Jafaja y ingagaoyo pot y naanjo, bae jufatinas ayo.</p> 
 <p><a name="an_14:15">14:15</a> Yaguin inguaeya yo, inadaje y tinagojo.</p> 
 <p><a name="an_14:16">14:16</a> Sa bae jutayuyut si Tata ya infanninae otro Consoladot para ugaegue guiya jamyo na taejinecog.</p> 
 <p><a name="an_14:17">14:17</a> Güiya y Espiritun minagajet nu y tano ti siña umaresibe; sa ti malie güe, ya ti matungo güe; lao jamyo intingo güe; sa sumaga yan jamyo, ya ugaegue guiya jamyo.</p> 
 <p><a name="an_14:18">14:18</a> Ti judingo jamyo güetfano: jumamaela guiya jamyo.</p> 
 <p><a name="an_14:19">14:19</a> Dididija talo, y tano ti uliiyo; lao jamyo inliija yo; sa lâlâyo, ya infanlâlâja locue.</p> 
 <p><a name="an_14:20">14:20</a> Güije na jaane umasusede na intingo na gaegueyo gui as Tata, ya jamyo guiya guajo ya guajo guiya jamyo.</p> 
 <p><a name="an_14:21">14:21</a> Y guaja y tinagojo ya jaadadaje, ayo yo gumaeya; ya y gumaeya yo, ugüinaeya as Tata, ya juguaeya güe; ya jufanuegüe nu guajo mamaesa.</p> 
 <p><a name="an_14:22">14:22</a> Ylegña nu güiya si Judas, ti si Iscariote: Señot, jafa muna unfanue jam nu jago namaesa ya ti unfanue y tano?</p> 
 <p><a name="an_14:23">14:23</a> Inepe as Jesus ya ilegña nu güiya: Jaye yo y gumaeya, uadaje y sinanganjo; ya ugüinaeya as Tata, ya jame infatoigüe güe ya insagaye güe.</p> 
 <p><a name="an_14:24">14:24</a> Y ti gumaeya yo, ti jaadaje y sinanganjo; ya y sinangan nu y injingog, ti sinanganjo, lao iyon y Tata ni tumago yo.</p> 
 <p><a name="an_14:25">14:25</a> Estesija jusagane jamyo anae manjijita.</p> 
 <p><a name="an_14:26">14:26</a> Lao ayo y Consoladat y Espiritu Santo; nu si Tata utinago pot y naanjo, güiya infanfinanagüe todosija, ya inninafanjajasoja todo y jusangane jamyo.</p> 
 <p><a name="an_14:27">14:27</a> Pas jupoluye jamyo; y pasjo junae jamyo; ti taegüine y ninaen y tano na ninaejo. Chamiyo ninafañachatsaga corasonmiyo ni infanmaañao.</p> 
 <p><a name="an_14:28">14:28</a> Jamyo jagas injingogja jafa y jusagane jamyo, bae jujano, ya jutalo güine mague guiya jamyo. Yaguin inguaeya yo, magajet infanmagof, sa bae jujanao ya jufalag as Tata; sa si Tata dangculoña qui guajo.</p> 
 <p><a name="an_14:29">14:29</a> Pago jagas jusangane jamyo antes qui umasusede, para yanguin jasusede, jamyo injenggue.</p> 
 <p><a name="an_14:30">14:30</a> Desde pago na tiempo ti jucuentuse jamyo megae, sa y magalagen este na tano ufato, ya taya iyoña guiya guajo;</p> 
 <p><a name="an_14:31">14:31</a> Lao y tano ujatungo na juguaeya si Tata, ya jaftaemanoja si Tata jasangane yo, ayo muna jufatinas. Fangajulo ya nije tafanjanao.</p> 
 <p><a name="an_15:1">15:1</a> GUAJO y magajet na trongconubas ya si Tatajo güiya y magas y fangualuan.</p> 
 <p><a name="an_15:2">15:2</a> Todo y ramas guiya guajo nu y taetinegcha, janajanao; ya todo ayo y ramas nu y gaetinegcha, janagasgas, para umegae tinegchaña.</p> 
 <p><a name="an_15:3">15:3</a> Pago nae jamyo mangasgas pot y finijo nu y jusangane jamyo.</p> 
 <p><a name="an_15:4">15:4</a> Fañaga guiya guajo, ya guajo guiya jamyo. Taegüije y ramas ti siña mañogcha güiya namaesa, yaguin ti sumaga gui trongconubas, parejoja yan jamyo yaguin ti infañaga guiya guajo.</p> 
 <p><a name="an_15:5">15:5</a> Guajo y trongconubas, jamyo y ramas. Y sumaga guiya guajo, ya guajo guiya güiya, güiya ufañogcha megae; sa apatte di guajo taya siña infatinas.</p> 
 <p><a name="an_15:6">15:6</a> Yaguin un taotao ti sumaga guiya guajo, umanajanao güe parejoja yan y ramas, ya umalayo, ya jajojoca, ya japopolo gui guafe, ya ufanmasonggue.</p> 
 <p><a name="an_15:7">15:7</a> Yaguin mañaga jamyo guiya guajo, ya y finojo sumaga guiya jamyo, infanmangagao todo y malagomiyo ya jufatinas para jamyo.</p> 
 <p><a name="an_15:8">15:8</a> Este uninamalag si Tatajo, ya infanmanogcha megae; ya taegüenao jamyo y udisipulojo.</p> 
 <p><a name="an_15:9">15:9</a> Taegüenao si Tata jaguaeya yo, guajo parejoja juguaeya jamyo locue; ya fañaga jamyo gui güinaeyaco.</p> 
 <p><a name="an_15:10">15:10</a> Yaguin inadadaje y tinagojo sija, jamyo infañañaga gui güinaeyaco; parejoja yan guajo juadadaje y tinago y Tatajo ya sumasasaga yo gui güinaeyaña.</p> 
 <p><a name="an_15:11">15:11</a> Estesija jusangane jamyo, para minagofjo usaga guiya jamyo, ya y minagofmiyo ubula.</p> 
 <p><a name="an_15:12">15:12</a> Este y tinagojo, na infanguaeya entre jamyo uno yan otro, calang y juguaeya jamyo.</p> 
 <p><a name="an_15:13">15:13</a> Taya uno guaja güinaeyaña mas dangculo qui este, na y taotao japolo y linâlâfia pot y amiguña sija.</p> 
 <p><a name="an_15:14">15:14</a> Jamyo y amigujo sija, yaguin infatinas jafa y jutago jamyo.</p> 
 <p><a name="an_15:15">15:15</a> Ti jagasja jufanaan jamyo tentago sija, sa y tentago ti jatungo jafa checho y magasña; lao jufanaan jamyo amigo sija; sa todosija ni jujungog gui as Tata, junatungoja jamyo.</p> 
 <p><a name="an_15:16">15:16</a> Ti jamyo umayig yo, lao guajo jamyo umayig ya jutago jamyo, na infanjanao ya infanmanogcha, ya y tinegchanmiyo usaga; sa todosija y ingagao si Tata pot y naanjo, güiya infanninae.</p> 
 <p><a name="an_15:17">15:17</a> Estesija jutago jamyo, na infanaguaeya entre jamyo uno yan otro.</p> 
 <p><a name="an_15:18">15:18</a> Yaguin manchinatlie jamyo nu y tano, intingoja na guajo finena chinatlie antes qui jamyo.</p> 
 <p><a name="an_15:19">15:19</a> Yaguin iyon y tano jamyo y tano uguaeya iyoña: lao ti iyon y tano jamyo, ya guajo jamyo umayig gui tano, ayo muna manchinatlie jamyo nu y tano.</p> 
 <p><a name="an_15:20">15:20</a> Jaso jamyo y sinangan ni munjayan jusangane jamyo: Y tentago ti dangculoña qui y magasña. Yaguin mapetsigue yo, infanmapetsigue jamyo locue; yaguin manadaje y sinanganjo, umanadaje y sinanganmiyo locue.</p> 
 <p><a name="an_15:21">15:21</a> Lao todo estesija umafatinas guiya jamyo pot causan y naanjo; sa ti matungo ayo y tumagoyo.</p> 
 <p><a name="an_15:22">15:22</a> Yaguin ti matoyo, ya ti jusangane sija, taya isaoñija; lao pago taya escusañija pot y isaoñija.</p> 
 <p><a name="an_15:23">15:23</a> Ayo y chumatlie yo, güiya chumatlie si Tata locue.</p> 
 <p><a name="an_15:24">15:24</a> Yaguin ti jufatinas gui entaloñija chochosija na taya ni uno fumatinas, taya isaoñija; lao pago esta jalie ya jachatlie yo yan si Tata.</p> 
 <p><a name="an_15:25">15:25</a> Lao este ususede, sa para umacumple y sinangan nu y matugue gui tinagoñija: sija chumatlie yo, sin jafa.</p> 
 <p><a name="an_15:26">15:26</a> Lao yaguin mato y Consoladot, ni y junamamaela guinin as Tata, y Espiritu y minagajet nu y mamaela guinin as Tata, güiya infanninae testimonio pot guajo.</p> 
 <p><a name="an_15:27">15:27</a> Ya jamyo locue infanmannae testimonio, sa guinin manjijita desde y tutujonña.</p> 
 <p><a name="an_16:1">16:1</a> ESTESIJA jusangane jamyo para chamiyo, fanmatotompo.</p> 
 <p><a name="an_16:2">16:2</a> Infanmayute juyong gui sinagoga sija; junggan, y tiempo ufato nae jayeja y pumuno jamyo, jinasoña na jafatinas y checho Yuus.</p> 
 <p><a name="an_16:3">16:3</a> Ya estesija infanfinatinas, sa ti jatungo y Tata, ni guajo.</p> 
 <p><a name="an_16:4">16:4</a> Ya estesija guinin jusangane jamyo, na yaguin ufato ayo na ora, injaso estesija, jaftaemanoja y jusangane jamyo.</p> 
 <p><a name="an_16:5">16:5</a> Lao pago bae jujanao para ayo y tumago yo; ya taya uno guiya jamyo ufaesen yo: Para mano jao?</p> 
 <p><a name="an_16:6">16:6</a> Lao pot y jusangane jamyo nu estesija y pinite esta bula y corasonmiyo.</p> 
 <p><a name="an_16:7">16:7</a> Lao jusangane jamyo ni minagajet, na maulegñaja para jamyo na jujanao; sa yaguin ti jumanao yo, y Consoladot ti umamaela guiya jamyo; lao yaguin jumanao yo, junamamaela güe guiya jamyo.</p> 
 <p><a name="an_16:8">16:8</a> Sa yaguin ufato güe, ujusga y tano ni isao yan y tininas yan y juisio:</p> 
 <p><a name="an_16:9">16:9</a> Y isao sa sija ti majonggue yo;</p> 
 <p><a name="an_16:10">16:10</a> Y tininas sa bae jujanao para y Tata, ya jocog nae inliiyo;</p> 
 <p><a name="an_16:11">16:11</a> Y juisio sa y magas este y tano esta jajusga.</p> 
 <p><a name="an_16:12">16:12</a> Guaja yo megae na güinaja trabia para jusangane jamyo; lao ti siña jamyo insingon pago.</p> 
 <p><a name="an_16:13">16:13</a> Lao yaguin ufato ayo y Espiritun minagajet, güiya infanfinanue jamyo todo y minagajet; sa ti usangan pot güiyaja, lao todosija, jiningogña, ayosija usangan: yan ayosija y umasusede despues, inninafanmanatungo jamyo. </p> 
 <p><a name="an_16:14">16:14</a> Güiya ufannae yo minalag sa mañuñule y güinaja na guiya guajo ya ujasangane jamyo. </p> 
 <p><a name="an_16:15">16:15</a> Todosija y güinajan Tata, iyoco; ayo mina, jusangan na mañuñule y güinaja na guiya guajo ya ujasangane jamyo.</p> 
 <p><a name="an_16:16">16:16</a> Trabia dididija na tiempo, ti inlie yo talo; ya y otro biaje dididija na tiempo inlie yo.</p> 
 <p><a name="an_16:17">16:17</a> Ya y palo disipulo ilegñija entre sija uno yan otro: Jafa muna ilegña este nu jita? Dididija na tiempo ti inlie yo; ya y otro biaje, dididija na tiempo inlie yo: sa bae jujanao para as Tata?</p> 
 <p><a name="an_16:18">16:18</a> Ayo nae ilegñija: Jafa este muna ilegña? Dididija na tiempo? Ti tatungo jafa ilegña.</p> 
 <p><a name="an_16:19">16:19</a> Lao jatungoja si Jesus na manmalago na umafaesen güe, ya ilegña nu sija: Manafaesen entre jamyo jafa y ilelegco: Dididija na tiempo ya ti inlie yo; ya otro biaje, dididija na tiempo inlie yo?</p> 
 <p><a name="an_16:20">16:20</a> Magajet ya magajet y jusangane jamyo: infananges yan infanugungñaejon, lao y tano umagof; ya jamyo infantriste, lao y tristenmiyo umabira para minagof.</p> 
 <p><a name="an_16:21">16:21</a> Y palaoan yaguin para ufañago guaja pinitiña, sa mato y oraña; lao yaguin munjayan jafañago y patgon, mafeta nu y pinitiña, pot y minagofña na esta mañago un taotao gui tano.</p> 
 <p><a name="an_16:22">16:22</a> Pago jamyo locue magajet na infantriste; lao yaguin manaliijit talo, ufanmagof corasonmiyo, ya taya siña munajanao y minagofmiyo guiya jamyo.</p> 
 <p><a name="an_16:23">16:23</a> Ayo na jaane ti infaesen yo ni jafa. Magajet y magajet y jusangane jamyo, todosija y ingagao y Tata, infanninae pot y naanjo.</p> 
 <p><a name="an_16:24">16:24</a> Asta pago taya ingagagao pot y naanjo: gagao ya inresibi, ya ubula y minagofmiyo.</p> 
 <p><a name="an_16:25">16:25</a> ¶ Estesija guinin jusangane jamyo gui acomparasion sija; lao ufato y ora na ti jusangane jamyo gui acomparasion sija, lao jusangane jamyo claro y güinajan Tata.</p> 
 <p><a name="an_16:26">16:26</a> Ayo na jaane infanmangagao pot y naanjo: lao ada ti jusangane jamyo na guajo jutayuyute jamyo gui Tata;</p> 
 <p><a name="an_16:27">16:27</a> Sa y Tata mangüinaeya jamyo, sa esta inguaeya yo, ya injenggue na mamaela yo guinin as Yuus.</p> 
 <p><a name="an_16:28">16:28</a> Mamaela yo guinin as Tata, ya matoyo gui tano: lao judingo talo y tano, sa bae janao para as Tata.</p> 
 <p><a name="an_16:29">16:29</a> Y disipuluña ilegñija: Estagüe, pago na unsangan claro, ya taya acomparasion unsangan.</p> 
 <p><a name="an_16:30">16:30</a> Pago intingo na jago untungo todosija; ya ti unnesesita ni jaye unfinaesenjao: pot este injenggue na jago mamaela guinin as Yuus.</p> 
 <p><a name="an_16:31">16:31</a> Maninepe sija as Jesus: Injenggue pago?</p> 
 <p><a name="an_16:32">16:32</a> Estagüe na ufato y ora, ya esta mato pago, na cada uno ujanao para y iyoña, ya indingo yo namaesaja; lao trabia ti guajoja namaesaja sa jumajame an Tata. </p> 
 <p><a name="an_16:33">16:33</a> Estesija jusangane jamyo, para infangaepas guiya guajo. Infangaemasâpet gui tano; lao mantiene y minatatnganmiyo, sa guajo esta jugana y tano.</p> 
 <p><a name="an_17:1">17:1</a> ESTESIJA jasangan si Jesus ya tumalag jilo gui langet, ya ilegña: Tata, esta mato y ora; namalag y Lajimo, sa y Lajimo unninamalag locue.</p> 
 <p><a name="an_17:2">17:2</a> Parejaja unnae güe ninasiñaña para todo y catne; ya para todosija y unnae güe, güiya numae sija taejinecog na linâlâ.</p> 
 <p><a name="an_17:3">17:3</a> Ya este yuje y taejinecog la linâlâ, na intingo jao, na unoja y magajet na Yuus; yan si Jesuscristo nu y jago tumago.</p> 
 <p><a name="an_17:4">17:4</a> Esta junamalag jao gui tano, ya munjayan y chechojo nu y unnaeyo na juchogüe.</p> 
 <p><a name="an_17:5">17:5</a> Pago, jagoja Tata, unnamalag yo yan jago na maesa ni ayo na minalag anae estaba jumijita antes di y tano.</p> 
 <p><a name="an_17:6">17:6</a> Esta jufanue nu y naanmo y taotao nu y unnae yo gui tano; sa iyomo, ya unnae yo; ya sija maadaje y sinanganmo.</p> 
 <p><a name="an_17:7">17:7</a> Pago sija matungo na todosija y unnae yo, sija iyomo.</p> 
 <p><a name="an_17:8">17:8</a> Sa y finijo sija ni y unnae yo, jusangane sija; ya jaresibe, yan jatungo magajet na mamaela yo guinin jago; ya jajonggue na jagoyo tumago.</p> 
 <p><a name="an_17:9">17:9</a> Guajo jutayuyute sija; ti y tano jutayuyute, lao sija y unnaeyo, sa sija iyomo.</p> 
 <p><a name="an_17:10">17:10</a> Ya todosija y iyomo, iyoco; ya y iyoco, iyomo; ya guajayo minalag guiya sija.</p> 
 <p><a name="an_17:11">17:11</a> Pago taegüe yo gui tano, ya este sija mangaegue gui tano; ya mato yo guiya jago. Tata Santo adaje pot y naanmo, ayo sija y unnaeyo, para ufanunoja, parejo an jita.</p> 
 <p><a name="an_17:12">17:12</a> Anae estaba yo manjajame gui tano, juadadajeja sija pot y naanmo; ayo sija ni y unnaeyo ya juadadajeja ya taya ni uno malilingo, lao unoja esta malingo, güiya patgon yinilang; para ujacumple y tinigue sija.</p> 
 <p><a name="an_17:13">17:13</a> Lao pago mato yo iya jago; ya estesija jusasangan gui tano para y minagofjo ubula guiya sija.</p> 
 <p><a name="an_17:14">17:14</a> Guajo guinin numae sija ni y sinanganmo; ya y tano manchinatlie sija; sa sija ti iyon y tano, parejoja yan guajo ti iyon y tano.</p> 
 <p><a name="an_17:15">17:15</a> Ti jutayuyut jao na unnajanao gui tano, lao unadaje sija gui tinaelaye.</p> 
 <p><a name="an_17:16">17:16</a> Sija ti iyon y tano, parejo yan guajo ti iyon y tano.</p> 
 <p><a name="an_17:17">17:17</a> Nagasgas sija pot y minagajetmo; y sinanganmo güiya minagajet.</p> 
 <p><a name="an_17:18">17:18</a> Taegüenao jago tumago yo gui tano, parejoja guajo locue munajutago sija gui tano.</p> 
 <p><a name="an_17:19">17:19</a> Ya pot sija, juconsagra yo namaesa, para sija locue ufangasgas pot y minagajet.</p> 
 <p><a name="an_17:20">17:20</a> Ta ti sijaja jutayuyute, lao ayo sija locue y jumonggue yo pot y sinanganñija.</p> 
 <p><a name="an_17:21">17:21</a> Sa para todo sija ufanunoja; parejoja yan jago, Tata, gaegue jao guiya guajo, ya guajo gaegue guiya jago; sija locue ufanunoja guiya jita; para ujonggue y tano na jago tumago yo.</p> 
 <p><a name="an_17:22">17:22</a> Ya y minalag nu y unnae yo, junae sija: para ufanunoja parejo yan jita unoja.</p> 
 <p><a name="an_17:23">17:23</a> Guajo guiya sija, ya jago guiya guajo, para ufancabales gui unoja; ya para utungo y tano, na jago tumago yo, ya ungüaeya sija, parejoja yan güinaeyamo nu guajo.</p> 
 <p><a name="an_17:24">17:24</a> Tata! ayosija y unnae yo, malago yo na manoyo nae gaegue, sija ufangaegue locue; para ujalie y minalagjo ni y unnae yo; sa unguaeya yo antes di jiniyong y tano.</p> 
 <p><a name="an_17:25">17:25</a> Tata tunas jao, y tano ti jatungo jao; lao guajo tumungo jao, ya estesija jatungo na jago tumagoyo.</p> 
 <p><a name="an_17:26">17:26</a> Ya guajo minamatungo sija y naanmo ya bae junatungo: na ayo na güinaeya ni y ungüaeya yo, ayo gaegue guiya sija, yan guajo guiya sija.</p> 
 <p><a name="an_18:1">18:1</a> ANAE si Jesus munjayan jasangan este sija na sinangan, mapos yan y disipuluña para otro banda y sadog Sidron, anae guaja un güetta, ya jumalom güe yan y disipuluña.</p> 
 <p><a name="an_18:2">18:2</a> Ya si Judas locue, ni y umentrega güe, jatungo ayo na lugat; sa megae na biaje si Jesus jumanao güije yan y disipuluña.</p> 
 <p><a name="an_18:3">18:3</a> Ayo nae si Judas mañule y inetnon sendalo, yan y ofisiat sija ni manmagas na mamale yan y Fariseo, mamalag ayo na lugat, manmañuñule falot, yan candet, yan atmas.</p> 
 <p><a name="an_18:4">18:4</a> Enao mina si Jesus jatungo todosija na ufanmato guiya güiya, ya jumuyong güe gui menanñija, ya ilegña nu sija: Jaye inaliligao?</p> 
 <p><a name="an_18:5">18:5</a> Inepeñija: Si Jesus Nasareno. Si Jesus ilegña nu sija: Guajo yo. Gaegue güije locue mañisija yan Judas y umentrega güe.</p> 
 <p><a name="an_18:6">18:6</a> Anae munjayan jasangan: Guajo yo; manalo guato ya mamodong gui tano.</p> 
 <p><a name="an_18:7">18:7</a> Tomalo jafaesen sija: Jaye inaliligao? Ya ilegñija: Si Jesus Nasareno.</p> 
 <p><a name="an_18:8">18:8</a> Manope si Jesus; Munjayanyo jusangane jamyo na guajo yo: Yaguin guajo inaliligao, polo ya ufanjanao este sija:</p> 
 <p><a name="an_18:9">18:9</a> Para ucumple y sinangan na esta jasangan: Ayo sija ni unnae yo, ni uno junafalingo.</p> 
 <p><a name="an_18:10">18:10</a> Ayo nae si Simon Pedro guaja espadaña, jachule ya janachetnudan un tentago mamale, ya jautut un talagaña gui agapa. Ya y tentago naanña si Malco.</p> 
 <p><a name="an_18:11">18:11</a> Enao mina si Jesus elegña as Pedro: Na jalom y espadamo gui baena; y copa ni janaeyo si tata, ada taya para juguimen?</p> 
 <p><a name="an_18:12">18:12</a> Ayo na tiempo y inetnon sendalo, yan y magas sendalo, yan y ofisiat y Judio sija, macone si Jesus ya magode.</p> 
 <p><a name="an_18:13">18:13</a> Ya finenana machule guato as Annas; sa güiya y suegron Caefas, na magasja na pale güije na año.</p> 
 <p><a name="an_18:14">18:14</a> Ya si Caefas manae consejo ni y Judio sija, na janesisita un taotao para umatae pot y taotao sija.</p> 
 <p><a name="an_18:15">18:15</a> ¶ Ya madalalag si Jesus si Simon Pedro, taegüenao yan otro disipulo. Ya ayo y otro disipulo atungo y magas na pale; ya jumalom yan si Jesus; gui quelat y palasyon y magas na pale.</p> 
 <p><a name="an_18:16">18:16</a> Lao si Pedro gaegue gui sanjiyong y petta. Entonses ayo y otro disipulo ni y atungo y magas na pale jumuyong, ya jasangane y pottera, ya janajalom si Pedro.</p> 
 <p><a name="an_18:17">18:17</a> Entonses ayo na palaoan ni y jaadaje y petta ilegña as Pedro: Ti jago locue disipulon este na taotao? Güiya ilegña: Aje, ti guajo.</p> 
 <p><a name="an_18:18">18:18</a> Mangaegue güije y tentago sija yan y ofisiat, sija, manotojgue, ya jafatinas y guafin pinigan; sa manenggeng; ya janafanmamaepe sija: ya esta tomotojgue mañisija yan Pedro janamamaepe güe.</p> 
 <p><a name="an_18:19">18:19</a> ¶ Ya y magas na pale jafaesen si Jesus jaftaemano y disipuluña yan y doctrinaña.</p> 
 <p><a name="an_18:20">18:20</a> Inepeña si Jesus: Guajo sumangan claro gui tano; guajo siempre mamanagüe guiya sinagogo yan y templo anae manetnon todo y Judio sija; ya taya jucuentuse gui secreto.</p> 
 <p><a name="an_18:21">18:21</a> Sajafa mina unfafaesen yo? Faesen y manmanjungog ni y jusangane sija. Estagüe, sija y tumungo y sinanganjo.</p> 
 <p><a name="an_18:22">18:22</a> Ya anae güiya esta sumangan este, uno gui ofisiat sija na mangaegue güije, japatmada si Jesus ya ilegña: Taegüenao unope y magas na pale?</p> 
 <p><a name="an_18:23">18:23</a> Ynepe güe as Jesus: Yaguin jusangan taelaye, nae testimonio nu y taelaye; yaguin mauleg, pot jafa mina innachinudan yo?</p> 
 <p><a name="an_18:24">18:24</a> Ayo nae si Annas ninamacone güe mangode para as Caefas, magas na pale.</p> 
 <p><a name="an_18:25">18:25</a> ¶ Ayo nae si Simon Pedro estaba tomotojgue janamamaepe güe. Entonses ilegñija nu güiya: Ada ti güiya jao uno gui disipuluña? Güiya mandague ya ilegña: Ti guajo yo.</p> 
 <p><a name="an_18:26">18:26</a> Uno gui tentagon magas na pale, parientes ayo y jautut si Pedro y talagaña, ya sinangane: Ti julie jao gui güetta yan güiya?</p> 
 <p><a name="an_18:27">18:27</a> Luego mandague talo si Pedro. Y enseguidas y gayo umoo.</p> 
 <p><a name="an_18:28">18:28</a> ¶ Ayo nae macone si Jesus güine as Caefas gui jalom palasyo: ya ogaan güije; ya sija ti manjalom gui palasyo, pot no sea infanninaale, lao para usiña mañocho gui pascua.</p> 
 <p><a name="an_18:29">18:29</a> Entonses mapos juyong si Pilato guiya sija ya ilegña: Jafa na finaaela inchichile contra este na taotao?</p> 
 <p><a name="an_18:30">18:30</a> Manmanope ya ilegñija nu güiya: Yaguin ti taelaye finatinasña, ti inentregao.</p> 
 <p><a name="an_18:31">18:31</a> Enaomina si Pilato ilegña nu sija: Chile güe jamyo ya injisga jaftaemano y laymiyo. Ylegñija y Judio sija nu güiya: Ti tunas na jame, infanmannae finatae ni jaye.</p> 
 <p><a name="an_18:32">18:32</a> Para umacumple y sinangan Jesus ni jasangan, janamatungo jafa na finataeña nae umatae.</p> 
 <p><a name="an_18:33">18:33</a> ¶ Entonses si Pilato tumalo jumalom gui palasyo ya jaagang si Jesus ya ilegña nu güiya: Jago jao y Ray Judio sija?</p> 
 <p><a name="an_18:34">18:34</a> Ynepe as Jesus: Unsasangan este pot jagoja namaesa, pat otro sija sumangangane jao pot guajo?</p> 
 <p><a name="an_18:35">18:35</a> Si Pilato manope: Guajo Judio yo? Nasionmo, ya y manmagas na mamale, maentrega yo nu jago: Jafa finatinasmo?</p> 
 <p><a name="an_18:36">18:36</a> Ynepe as Jesus: Y raenoco, ti ujuyong gui sanjilo este na tano: Yaguin y raenoco ujuyong gui sanjilo este na tano, y tentagojo sija ufanmumo, pot guajo, ya ti jumaentrega gui Judio sija: lao pago y raenoco ti ujuyong güine.</p> 
 <p><a name="an_18:37">18:37</a> Entonses si Pilato ilegña nu güiya: Jago pues un ray jao? Ynepe as Jesus: Jago umalog na guajo un ray. Guajo minamafañago yo, pot este, yan minamamaela yo gui tano pot este, para umanae testimonio ni minagajet. Todo ayo y iyon minagajet, jajungog y inagangjo.</p> 
 <p><a name="an_18:38">18:38</a> Si Pilato ilegña nu güiya: Jafa na güinaja y minagajet? Anae munjayan jasangan este, tumalo guato gui Judio sija ya ilegña nu sija: Guajo ti mañoda yo guiya güiya jafa na isao.</p> 
 <p><a name="an_18:39">18:39</a> Lao jamyo guaja costumbrenmiyo na junalibre uno para jamyo gui pascua. Manmalago jamyo na junalibre y Ray Judio sija?</p> 
 <p><a name="an_18:40">18:40</a> Entonses managang talo ya ilegñija: Ti este; lao si Barabas. Ya si Barabas güiya un saque.</p> 
 <p><a name="an_19:1">19:1</a> AYO nae si Pilato jachule si Jesus, ya jasaulag.</p> 
 <p><a name="an_19:2">19:2</a> Ya y sendalo sija jadufog tituca para un corona, ya japolo gui iluña ya manaminagago güe ni magagon agaga.</p> 
 <p><a name="an_19:3">19:3</a> Manmato jijot ya ilegñija: Jafa tatatmano jao, Ray Judio sija? Ya manae patmada.</p> 
 <p><a name="an_19:4">19:4</a> Entonses si Pilato jumuyong talo, ya ilegña nu sija: Estagüe na jachule guiya jamyo juyong, para intingo na ni un isao jusoda guiya güiya.</p> 
 <p><a name="an_19:5">19:5</a> Ayo anae si Jesus mapos juyong, jachuchule y coronan tituca yan y magagon agaga. Ya ilegña nu sija si Pilato: Estagüe y taotao!</p> 
 <p><a name="an_19:6">19:6</a> Anae malie güe ni y magas mamale yan y ofisiat sija, manaagang ilegñija: Atane gui quiluus, atane gui quiluus. Si Pilato ilegña nu sija: Chile jamyo ya inatane gui quiluus; sa guajo ti mañoda yo jafa na isao guiya güiya.</p> 
 <p><a name="an_19:7">19:7</a> Maope güe ni y Judio sija: Jame guaja laymame, ya segun y laymame, debe umatae, sa jafa na güiya jafatinas maesa güe Lajin Yuus.</p> 
 <p><a name="an_19:8">19:8</a> Si Pilato anae jajungog este na sinangan, guaja güe mas dangculo na minaañao;</p> 
 <p><a name="an_19:9">19:9</a> Ya jumalom talo gui palasyo ya ilegña as Jesus: Jago, taotao mano jao? Ya si Jesus taya inepeña.</p> 
 <p><a name="an_19:10">19:10</a> Si Pilato pues ilegña nu güiya: Jago ti umadingane yo? Ti untungo na guaja yo ninasiñajo para junalibre jao, ya para juatane jao gui quiluus?</p> 
 <p><a name="an_19:11">19:11</a> Manope güe si Jesus: Ti siña y ninasiñamo contra guajo, yaguin ti manaejao gui sanjilo; enao mina y umentrega yo guiya jago, guaja mas dangculo na isao.</p> 
 <p><a name="an_19:12">19:12</a> Guinin este, si Pilato jaaligao y lugat para unalibre gue: lao y Judio sija managang ilegñija: Yaguin unnalibre este na taotao, ti amigon Sesat jao; sa ayo y umanaray, jasangan contra si Sesat.</p> 
 <p><a name="an_19:13">19:13</a> Anae si Pilato jajungog este na sinangan, jachule si Jesus juyong ya matachong gui tribuna, gui lugat na mafanaan Piso, ya y Hebreo na finojo Gábbatta.</p> 
 <p><a name="an_19:14">19:14</a> Ayo nae y tiempo para ufamauleg y pascua: jijot y ora gui las saes. Entonses ilegña ni y Judio sija: Estagüe y Raymiyo!</p> 
 <p><a name="an_19:15">19:15</a> Entonses manaagang, ilegñija: Najanao! najanao! Atane gui quiluus! Ylegña nu sija si Pilato: Juatane y Raymiyo? Magas na mamale manmanope: Taya raymame na si Sesatja.</p> 
 <p><a name="an_19:16">19:16</a> Entonses maentrega güe guiya sija para umatane gui quiluus. Ya sija cumone si Jesus!</p> 
 <p><a name="an_19:17">19:17</a> ¶ Ya güiya chumuchuchule y quiluusña, jumanao para ayo na lugat na mafanaan y sagan calabera, cumequeilegña gui Hebreo na finijo, Golgota;</p> 
 <p><a name="an_19:18">19:18</a> Anae maatane gui quiluus; yan y gachongña otro dos, gui dos banda Jesus ya si Jesus gui talo.</p> 
 <p><a name="an_19:19">19:19</a> Ya manugue si Pilato un tinigue ya mapolo gui sanjilo y quiluus. Ya y tinigue: SI JESUS NASARENO, RAY Y JUDIO SIJA.</p> 
 <p><a name="an_19:20">19:20</a> Ya megae na Judio sija tumaetae este na tinigue, sa y lugat anae maatane si Jesus, jijot gui siuda, ya esta matugue gui Hebreo, yan Griega, yan Lating.</p> 
 <p><a name="an_19:21">19:21</a> Ayo nae elegñija as Pilato y manmagas na mamale yan y Judio sija: Chamo titigue: Ray y Judio sija: lao güiya umalog: Guajo y Ray y Judio sija.</p> 
 <p><a name="an_19:22">19:22</a> Manope si Pilato: Jafa y jutugue esta jutugue.</p> 
 <p><a name="an_19:23">19:23</a> ¶ Entonses y sendalo sija, anae munjayan maatane gui quiluus si Jesus, machule y magaguña, ya mafatinas cuatro patte, cada sendalo un patte; yan y tunico na magago locue; güiya taya malagseña, lao todo matufog desde y sanjilo asta y sanpapa.</p> 
 <p><a name="an_19:24">19:24</a> Pot enao ilegñija entre sija: Mungajit umipe, lao tapolo suette gui jiloña, jaye gaeyo güe: para umacumple y tinigue na ilegña: Mapatte entre sija y magagujo, ya y tunico na magagojo mafatinas y suette. Estesija y sendalo fumatinas.</p> 
 <p><a name="an_19:25">19:25</a> ¶ Ya manotojgue gui fiun quiluus Jesus, si nanaña, yan y chelun nanaña as Maria, yan si Maria palaoan Cleopas, yan si Maria Magdalena.</p> 
 <p><a name="an_19:26">19:26</a> Ya anae jalie si Jesus si nanaña, yan y disipuluña ni jaguaeya na tomotojgue jijot, ilegña as nanaña: Palaoan, enaogüe y lajimo!</p> 
 <p><a name="an_19:27">19:27</a> Despues, ilegña ni disipulo: Enaogüe si nanamo. Desde ayo na ora y disipulo inadaje güe gui guimaña.</p> 
 <p><a name="an_19:28">19:28</a> ¶ Despues di este, jatungo si Jesus na todosija esta manmacumple, para y tinigue umacumple, ilegña: Majoyo.</p> 
 <p><a name="an_19:29">19:29</a> Ya gaegue güije un nayan na bula y binagle: Ya sija nabula y espongja y binagle ya mapolo gui jilo un jayo na naanña y hisopo, ya manafalag y pachotña.</p> 
 <p><a name="an_19:30">19:30</a> Anae si Jesus jaguinem y binagle, elegña: Jocog esta: ya janaeguen y iluña ya jaentrega y espiritu.</p> 
 <p><a name="an_19:31">19:31</a> ¶ Entonses y Judio sija, sa ayo na jaane y jaanen Preparasion; para y tataotao sija taya usaga gui quiluus gui sabado na jaane (sa dangculo ayo na jaane y sabado), manmangagao as Pilato na ufanmajulog y adengñija ya umanafanjanao güije.</p> 
 <p><a name="an_19:32">19:32</a> Manmanmato sija y sendalo ya majulog y adengña y finenana, yan y otro, ayo dos y guinin y matane gui quiluus yan guiya;</p> 
 <p><a name="an_19:33">19:33</a> Ya anae manmato gui as Jesus, ya malie na güiya esta matae, ti julog y adengña:</p> 
 <p><a name="an_19:34">19:34</a> Lao uno gui sendalo sija, janaadotgan gui calaguagña y lansaña, ya jumuyong y jâgâ yan janom.</p> 
 <p><a name="an_19:35">19:35</a> Ya güiya y lumie mannae testimonio, ya y testimonioña, güiya magajet: ya güiya tumungo na jafa, ilegña magajet, para jamyo locue injenggue.</p> 
 <p><a name="an_19:36">19:36</a> Sa este na güinaja jumuyong esta para umacumple y tinigue na ilegña: Ni un tolang guiya güiya umajulog.</p> 
 <p><a name="an_19:37">19:37</a> Yan locue otro tinigue ilegña: Umaatan ayo ni janaadotgan.</p> 
 <p><a name="an_19:38">19:38</a> ¶ Despues di malofan estesija, si José taotao Arimatea, ya disipulon Jesus, lao gui secreto sa maañao ni Judio sija, jagagao si Pilato na güiya unajanao y tataotao Jesus: entonses si Pilato japolo. Ya mato güe ya janajanao y tataotaoña.</p> 
 <p><a name="an_19:39">19:39</a> Mato locue si Nicodemo, na jagas mato gui as Jesus gui puenge, mañuñule un dinañan mira yan chaguan na jajatot, na y minacatña sien libra.</p> 
 <p><a name="an_19:40">19:40</a> Ayo nae jachule y tataotao Jesus, ya maafuyut magago yan paopao, taemanoja y costumbre y Judio sija an manmanjafot.</p> 
 <p><a name="an_19:41">19:41</a> Ya ayo na lugat nae maatane gui quiluus, guaja un güetta, ya y güetta nae guaja un naftan nuebo, ya asta pago taya nae mapoluye.</p> 
 <p><a name="an_19:42">19:42</a> Ayo nae mapolo si Jesus, sa ayo na jaane y jaanin Preparasion y Judio sija (sa ayo na naftan estaba jijot).</p> 
 <p><a name="an_20:1">20:1</a> Y finenana na jaane gui semana, gui egaan anae ti claro, si Maria Magdalena mato gui naftan, ya jalie y acho na manajanao gui naftan.</p> 
 <p><a name="an_20:2">20:2</a> Entonses malago ya malag as Simon Pedro, yan y otro disipulo ni güinaeya as Jesus, ya ilegña nu sija: Jachule y Señot gui naftan ya jame ti intingo mano nae japolo.</p> 
 <p><a name="an_20:3">20:3</a> Manmapos si Pedro yan y otro disipulo, ya manmato gui naftan.</p> 
 <p><a name="an_20:4">20:4</a> Ya manmalago sija y dos umetnon: ya y otro disipulo malago chadigña qui si Pedro, ya mato finenana gui naftan.</p> 
 <p><a name="an_20:5">20:5</a> Ya ñumejon ya jaatan, ya jalie y magago lenso na mapolo; lao ti jumalom.</p> 
 <p><a name="an_20:6">20:6</a> Entonses mato si Simon Pedro ni dumadalalag güe, ya jumalom gui naftan, ya jalie y magago lenso na mapolo,</p> 
 <p><a name="an_20:7">20:7</a> Ya y magago sudario na gaegue gui jilo y iluña, ti mapolo yan y palo magago, lao y otro lugat na mabalulutan.</p> 
 <p><a name="an_20:8">20:8</a> Entonses jumalom locue ayo y otro disipulo, ni guine mato finenana gui naftan; ya jalie yan jajonggue.</p> 
 <p><a name="an_20:9">20:9</a> Sa ti matutungo trabia y tinigue, na janesesita na güiya ucajulo guine entalo manmatae.</p> 
 <p><a name="an_20:10">20:10</a> Ayo nae manalo y disipulo sija guato gui guimañija.</p> 
 <p><a name="an_20:11">20:11</a> ¶ Ya si Maria gaegue güije gui san jiyong, jijot y naftan ya tumatanges; ya tumanges, ñumejon papa y jaatan y sanjalom y naftan;</p> 
 <p><a name="an_20:12">20:12</a> Ya jalie dos angjet na minagagon apaca, na manmatatachong, y uno gui para y ilo, y otro para y adeng, anae y tataotao Jesus guine mapolo.</p> 
 <p><a name="an_20:13">20:13</a> Ya ilegñija nu güiya: Palaoan, jafa na tumatanges jao? Ylegña nu sija: Sa jafa muna jachule y Señotjo, ya ti jutungo mano nae japolo.</p> 
 <p><a name="an_20:14">20:14</a> Anae jasangan este, tumalo tate, ya jalie si Jesus, güije na tomotojgue, lao ti jatungo cao güiya si Jesus.</p> 
 <p><a name="an_20:15">20:15</a> Ylegña nu güiya si Jesus: Palaoan, jafa na tumatanges jao? Jaye unaliligao? Pineloña na ayo na taotao y taotao y güetta, ilegña nu guiya: Señot, yaguin jago chumule, sangane yo mano nae unpolo, ya juchule güe.</p> 
 <p><a name="an_20:16">20:16</a> Ylegña nu güiya si Jesus: Maria! Jabira guiya güiya ya, ilegña gui Hebreo na finijo: Raboni! cumequeilegña, Maestro;</p> 
 <p><a name="an_20:17">20:17</a> Ylegña nu güiya si Jesus: Chamo yo pumapacha; sa asta pago ti cajulo yo gui as Tata; lao janao para y mañelujo ya unsangane sija, na jucajulo gui Tatajo ya yan Tatamiyo, y Yuusjo yan y Yuusmiyo.</p> 
 <p><a name="an_20:18">20:18</a> Mato si Maria Magdalena ya jasangane y disipulo sija: Esta julie y Señot; ya jaftaemano sinangane güe nu este na güinaja.</p> 
 <p><a name="an_20:19">20:19</a> ¶ Ya anae esta pupuenge, güije mismo na jaane, y finenana gui semana, ya y petta manmajujuchom, güije nae mangaegue y disipulo sija manetnon sa manmaañao ni Judio sija, mato si Jesus, ya tumojgue güe gui talo ya ilegña nu sija: Pas ugaegue guiya jamyo.</p> 
 <p><a name="an_20:20">20:20</a> Ya anae munjayan jasangan este, manfinanue ni canaeña yan y calaguagña. Ayo nae manmagof y disipulo sija anae malie y Señot.</p> 
 <p><a name="an_20:21">20:21</a> Ya si Jesus ilegña nu sija talo: Pas ugaegue guiya jamyo; taemanoja si Tata ni tumago yo, taegüije locue jutago jamyo.</p> 
 <p><a name="an_20:22">20:22</a> Ya anae munjayan jasangan este, manguaefe gui jiloñija ya ilegña nu sija: Resibe jamyo y Espirito Santo.</p> 
 <p><a name="an_20:23">20:23</a> Y inasie ni y isaoñija, sija ufanmaasie; ya iyonñija y indetiene sija ufanmadetiene.</p> 
 <p><a name="an_20:24">20:24</a> ¶ Ya si Tomas, uno gui dose, na mafananaan si Didimo, taegüe guiya sija anae mato si Jesus.</p> 
 <p><a name="an_20:25">20:25</a> Ya ilegñija nu güiya y palo disipulo: Y Señot guinin talie. Lao ilegña nu sija: Yaguin ti julie gui canaeña y señat y lilog sija, ya junajalom y calalotjo gui señat y lilog, yan ti junajalom y canaejo gui calaguagña, ti jujonggue.</p> 
 <p><a name="an_20:26">20:26</a> ¶ Ya despues di manmalofan ocho na jaane, anae disipulo sija mangaegue talo gui sanjalom, mañisija yan si Tomas. Mato si Jesus, macandalo y petta, ya sumaga gui entalo ya ilegña: Pas ugaegue guiya jamyo.</p> 
 <p><a name="an_20:27">20:27</a> Ayo nae ilegña as Tomas: Namamaela güine mague y calolotmo, ya unlie y canaejo; ya namamaela güine mague y canaemo, ya unnajalom gui calaguagmo; ya chamo tataeinangoco, lao unjonggue.</p> 
 <p><a name="an_20:28">20:28</a> Entonses si Tomas manope ya ilegña nu güiya: Señotjo yan Yuusjo.</p> 
 <p><a name="an_20:29">20:29</a> Ylegña nu güiya si Jesus: Pot y unlie yo, Tomas, na unjonggue yo: mandichoso ayo sija y ti manmanlie, lao manmanjonggue.</p> 
 <p><a name="an_20:30">20:30</a> ¶ Magajet, megae sija na señat palo na jafatinas si Jesus gui menan y disipuluña na ti matugue güine na leblo:</p> 
 <p><a name="an_20:31">20:31</a> Lao este sija manmatugue para injenggue na si Jesus, güiya si Cristo, Lajin Yuus; ya anae injenggue, guaja jamyo taejinecog la linâlâ pot y naanña.</p> 
 <p><a name="an_21:1">21:1</a> DESPUES di manmalofan estesija, jafanue gue si Jesus otro biaje y disipulo sija gui oriyan tasen Tiberias; ya taegüine jafanue güe namaesa.</p> 
 <p><a name="an_21:2">21:2</a> Mangaegue mandadaña si Simon Pedro yan si Tomas, na mafananaan si Didimo, yan si Nataniel, taotao Cana guiya Galilea, yan y famaguon Sebedeo, yan otro dos disipuluña.</p> 
 <p><a name="an_21:3">21:3</a> Ylegña nu sija si Simon Pedro: Jujanao para jucone y güijan. Ylegñija nu güiya: Jame indalalag jao. Manmapos ya manjalom gui un sajyan; ya ayo na puenge, taya quineneñija.</p> 
 <p><a name="an_21:4">21:4</a> Anae manana gui egaan si Jesus sumaga tomotojgue gui oriyan tase; ya y disipulo ti matungo cao güiya si Jesus.</p> 
 <p><a name="an_21:5">21:5</a> Ayo nae ilegña nu sija si Jesus: Famaguon, guaja jamyo jafa para incano? Manope güe: Taya.</p> 
 <p><a name="an_21:6">21:6</a> Ya ilegña nu sija: Yute y lagua gui agapan y sajyan, ya inseda. Mayute ya ti manasiña machule gui tase pot y minegae y güijan.</p> 
 <p><a name="an_21:7">21:7</a> Ayo na disipulo y güinaeya as Jesus, umadingane si Pedro: Güiya y Señot. Entonses si Simon Pedro anae jajungog na güiya y Señot jadudog güe nu y magagon pescadot (sa taemagago güe), ya tumayog gui tase.</p> 
 <p><a name="an_21:8">21:8</a> Ya y palo disipulo sija manmato yan y sajyan (sa ti chago gui tano, lao guaja dosientos codo) machule y lagua, na bula ni güijan.</p> 
 <p><a name="an_21:9">21:9</a> Ya anae manmato gui tano manmanlie guafe y pinigan na mapolo esta y güijan gui jiloña, yan pan.</p> 
 <p><a name="an_21:10">21:10</a> Ylegña si Jesus nu sija: Chule mague y güijan ni inquene pago.</p> 
 <p><a name="an_21:11">21:11</a> Ayo anae cajulo si Simon Pedro ya jajala y lagua para y tano, bula dangculon güijan sija, siento y sincuenta y tres; ya achogja taegüenao y minegaeña, y lagua ti matitig.</p> 
 <p><a name="an_21:12">21:12</a> Ylegña nu sija si Jesus: Fanmamaela ya infañocho. Ya ni uno gui disipulo sija fumaesen güe: Jago, jaye jao? matungo na güiya y Señot.</p> 
 <p><a name="an_21:13">21:13</a> Entonses mamaela si Jesus, ya jachule y pan ya manninae, ya y güijan taegüenao.</p> 
 <p><a name="an_21:14">21:14</a> Esta güiya y mina tres na biaje na si Jesus jafanue güe y disipuluña desde tiempo nae cajulo güe guine entalo manmatae.</p> 
 <p><a name="an_21:15">21:15</a> ¶ Anae munjayan mañocho, si Jesus ilegña as Simon Pedro: Simon lajin Juan, unguaeya yo mas qui este sija? Sinangane güe: Si Señot, jago tumungo na juguaeya jao. Ylegña nu güiya: Pasto y gajo patgon quinilo.</p> 
 <p><a name="an_21:16">21:16</a> Tumalo ilegña nu güiya y mina dos biaje: Simon, lajin Juan, unguaeya yo? Ylegña nu güiya: Si Señot, untungoja na juguflie jao. Ylegña nu güiya: Adaje y gajo quinilo.</p> 
 <p><a name="an_21:17">21:17</a> Ylegña nu güiya y mina tres na biaje: Simon, lajin Juan, unguflie yo? Ninatriste si Pedro na sinangane güe asta tres biaje: Unguflie yo? ya ilegña nu güiya: Señot, jago tumungo todosija: jago tumungo na juguflie jao. Ylegña nu güiya si Jesus: Pasto y gajo quinilo.</p> 
 <p><a name="an_21:18">21:18</a> Magajet ya magajet jusangane jao, anae patgon jao, undudog jao nu y sentura ya malag y malagomoja: ya anae bijo jao unjuto y canaemo, ya guinede jao ni y otro, ya unquinene guato gui ti malagomo.</p> 
 <p><a name="an_21:19">21:19</a> Ya este ilegña, janatungo jafa na finatae nae siña namalag si Yuus. Ya anae jasangan este, ilegña nu güiya: Dalalag yo.</p> 
 <p><a name="an_21:20">21:20</a> Entonses jabira güe si Pedro ya jalie ayo na disipulo na güinaeya as Jesus dinalalag güe; ya locue umason gui pichon gui sena, ya sinangane, Señot jaye uje y umentregao?</p> 
 <p><a name="an_21:21">21:21</a> Anae si Pedro jalie este, ilegña as Jesus: Señot, jafa jumuyong para este?</p> 
 <p><a name="an_21:22">21:22</a> Yegña nu güiya si Jesus: Yaguin malagojo na güiya ugagaegue asta qui mato yo, jafa y uguaja guiya jago? Dalalag yo.</p> 
 <p><a name="an_21:23">21:23</a> Jumuyong este na sinangan entre y mañelo na ayo na disipulo ti umatae: lao si Jesus sinangane, na ti umatae; lao yaguin malagoyo na güiya ugagaegue asta qui mato yo, jafa y uguaja guiya jago?</p> 
 <p><a name="an_21:24">21:24</a> ¶ Este güiya y disipulo ni manae testimonio nu este sija na güinaja, ya jatugue este sija na güinaja: ya tatungo na y testimonioña, güiya magajet.</p> 
 <p><a name="an_21:25">21:25</a> ¶ Ya guaja locue palo megae na güinaja na jafatinas si Jesus, yaguin ufanmangue cada uno, jujaso na todo y tano ti omlat y leblo sija y ufanmatugue. Amen.</p> 
 <p></p><hr>
 <center>
 <a href="act.htm">Next: Acts</a></center>
 </body>