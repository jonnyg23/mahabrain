<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends &amp; Sagas</a> 
 <a href="../index.htm">Iceland</a> 
 <a href="index.htm">Index</a> 
 <a href="is310.htm">Previous</a> 
 <a href="is312.htm">Next</a> 
 </center>
 <hr>
 
 
 <p align="center">II.</p>
 
 <p align="center"> </p>
 
 <p align="center">HORÆ</p>
 
 <p align="center"> </p>
 
 <p align="center">IN FESTO MAGNI COMITIS MARTYRIS.</p>
 
 <p align="center"> </p>
 
 <p align="center">In Solennitate (1) Sancti Magni
 Martyris duplex Festum super Psalmos feriales.  [Ad primas Vesperas.]</p>
 
 <p align="center"> </p>
 
 <p align="center">Antiphona.</p>
 
 <p align="center">In hymnis fidelium vox pulset
 coelestia,</p>
 
 <p align="center">Magni dum recolitur martyris
 victoria.</p>
 
 <p align="center"> </p>
 
 <p align="center">Capitulum.</p>
 
 <p align="center">Beatus vir. (2) [qui suffert
 tentationem:  quoniam cum probatus fuerit, accipiet coronam vitae; 
 quam repromisit Deus diligentibus, etc.  Deo gratias.  S. Jac. 1,
 12.]</p>
 
 <p align="center"> </p>
 
 <p align="center">Require in communi unius Martyris.</p>
 
 <p align="center">Responsorium.</p>
 
 <p align="center">Magne Dei miles tua festa tuere
 colentes</p>
 
 <p align="center">Orcades, alme Comes digne rege te
 venerantes,</p>
 
 <p align="center">Pelle pater pestes nostras, pius
 ablue sordes.</p>
 
 <p align="center"> </p>
 
 <p align="center">Versus.</p>
 
 <p align="center">Funde preces, tecum regnemus ut omne
 per aevum.</p>
 
 <p align="center">Pelle pater pestes nostras, pius
 ablue sordes.</p>
 
 <p align="center">Gloria Patri.</p>
 
 <p align="center"> </p>
 
 <p align="center">Hymnus.</p>
 
 <p align="center">Hymnis perdulcibus Magni praeconia,</p>
 
 <p align="center">Corde (3) vocibus pangamus inclita:</p>
 
 <p align="center">Ejus mirifica promentes opera</p>
 
 <p align="center">Jugi digna memoria.</p>
 
 <p align="center">Hic  ex prosapia magna
 progenitus</p>
 
 <p align="center">In pueritia vixit divinitus:</p>
 
 <p align="center">Post hoc est fructus horum sceleribus
 (4)</p>
 
 <p align="center">In gente nequam alitus.</p>
 
 <p align="center"> </p>
 
 <p align="center">Ut Paulus Domino Magnus convertitur, </p>
 
 <p align="center">Christum ex animo toto consequitur, </p>
 
 <p align="center">Ardere creditur sed non exuritur</p>
 
 <p align="center">Rubus dum florens cernitur.</p>
 
 <p align="center"> </p>
 
 <p align="center">Sic in cubiculo sponsus cum virgine,</p>
 
 <p align="center">Insigni titulo, pro! 
 continentiae,</p>
 
 <p align="center">Vivit a venere divino munere</p>
 
 <p align="center">Annis decem continue.</p>
 
 <p align="center"> </p>
 
 <p align="center">De templo trahitur Magnus dominico,</p>
 
 <p align="center">Repletus patitur ex Sacrificio,</p>
 
 <p align="center">Migrat de praelio rubens martyrio,</p>
 
 <p align="center">Castoque candens lilio.</p>
 
 <p align="center"> </p>
 
 <p align="center">Hujus ut passio nostrorum criminum</p>
 
 <p align="center">Fiat ablutio, poscamus Dominum:</p>
 
 <p align="center">Ut nobis guadium post hoc exilium</p>
 
 <p align="center">Largiatur perpetuum.</p>
 
 <p align="center"> </p>
 
 <p align="center">Honor laudatio per mundi climata</p>
 
 <p align="center">Uni sit Domino, trinoque gloria</p>
 
 <p align="center">In trina machina qui regit omnia</p>
 
 <p align="center">Per cuncta semper saecula. 
 Amen.</p>
 
 <p align="center"> </p>
 
 <p align="center">Versus.</p>
 
 <p align="center">Gloria et honore [coronasti eum
 Domine: </p>
 
 <p align="center">Responsorium.</p>
 
 <p align="center">Et constituisti eum super opera
 manuum tuarum.]</p>
 
 <p align="center">[Ps. 8. 6.]</p>
 
 <p align="center"> </p>
 
 <p align="center">Antiphona.</p>
 
 <p align="center">Dulce melos in hoc solennio</p>
 
 <p align="center">Summi Regis cantemus Filio,</p>
 
 <p align="center">Hostem vicit cujus suffragio</p>
 
 <p align="center">Martyr Magnus victor suo (5) gladio;</p>
 
 <p align="center">Cujus nobis sit sacra translatio</p>
 
 <p align="center">Contra hostes perpes tuitio.</p>
 
 <p align="center"> </p>
 
 <p align="center">Hoec antiphona dicetur in
 translatione ejusdem Sancti, viz. "Dulce melos." Alia antiphona quae
 habetur in isto festo, scil. in passione.</p>
 
 <p align="center"> </p>
 
 <p align="center">Antiphona.</p>
 
 <p align="center">Lux dicata Magni martyrio</p>
 
 <p align="center">Instat jugi colenda guadio;</p>
 
 <p align="center">Qua mutatur grato commercio</p>
 
 <p align="center">Mors in vitam, in plausum passio:</p>
 
 <p align="center">O mors felix, cujus supplicium</p>
 
 <p align="center">Vitae reddit aeternae premium.</p>
 
 <p align="center"> </p>
 
 <p align="center">Psalmus.</p>
 
 <p align="center">Magnificat.  [Luc. 1, 46.] </p>
 
 <p align="center"> </p>
 
 <p align="center">Oratio.</p>
 
 <p align="center">Sancti Magni martyris tui Domine
 merita preciosa nos tueant, in quibus majestatis tuae opera predicantes, et
 presens capiamus adjutorium pariter et futurum.  Per Dominum [nostrum
 Jesum Christum].</p>
 
 <p align="center">Ad Matutinum.</p>
 
 <p align="center">Invitatorium.</p>
 
 <p align="center">Sancti Magni colentes solennia,</p>
 
 <p align="center">Regis Regum laudemus magnalia.</p>
 
 <p align="center"> </p>
 
 <p align="center">Psalmus.</p>
 
 <p align="center">Venite. [Ps. 94, 1.]</p>
 
 <p align="center"> </p>
 
 <p align="center">Hymnus.</p>
 
 <p align="center">Hymnis praedulcibus etc., ut supra.</p>
 
 <p align="center"> </p>
 
 <p align="center">In primo nocturno, antiphona.</p>
 
 <p align="center">Magnus ex prosapia magna procreatus</p>
 
 <p align="center">Actum (6) vita moribus major est
 probatus.</p>
 
 <p align="center"> </p>
 
 <p align="center">Psalmus.</p>
 
 <p align="center">Beatus vir. [Ps. 1, 1.]</p>
 
 <p align="center"> </p>
 
 <p align="center">Antiphona.</p>
 
 <p align="center">Praedis vacans primitus (7) pravorum
 instinctu</p>
 
 <p align="center">Et (8) Paulus convertitur in viae
 procinctu.</p>
 
 <p align="center"> </p>
 
 <p align="center">Psalmus.</p>
 
 <p align="center">Quare fremuerunt gentes. [Ps. 2, 1.]</p>
 
 <p align="center"> </p>
 
 <p align="center">Antiphona.</p>
 
 <p align="center">Saulus ecce Paulus fit, praedo fit
 patronus</p>
 
 <p align="center">Persecutor factus est plebis pastor
 bonus.</p>
 
 <p align="center"> </p>
 
 <p align="center">Psalmus. </p>
 
 <p align="center">Domine quid. [Ps. 3, 1.]</p>
 
 <p align="center"> </p>
 
 <p align="center">Versus.</p>
 
 <p align="center">Gloria et honore [ut sup.]</p>
 
 <p align="center"> </p>
 
 <p align="center">Lectio prima.</p>
 
 <p align="center">Beatus Magnus apud Orcadas insulas
 oriundus nobilissimo genere et alti sanguinis parentela fuit.  Pater
 illarum insularum comes et dominus nominatissimus fuisse dicitur juxta nomina
 magnorum qui sunt in terris.  Mater vero haud nec (sic) minori sanguinis
 propagine decorata.  Sed cum multis nobilitas generis parare soleat
 ignobilitatem mentis, Beatus Magnus adhuc infantulus, divina instinctus gratia,
 nobilitatem virtutis sanguinis nobilitatem longe praecellere censuit.</p>
 
 <p align="center"> </p>
 
 <p align="center">Responsorium.</p>
 
 <p align="center">Nova mundus resultet gloria, (9)</p>
 
 <p align="center">Sancti Magni plaudens victoria, </p>
 
 <p align="center">Qua coelestis exultat curia.</p>
 
 <p align="center"> </p>
 
 <p align="center">Versus.</p>
 
 <p align="center">Guade tellus felix Orcadia</p>
 
 <p align="center">Novae lucis refulgens gratia</p>
 
 <p align="center">Qua coelestis exultat curia.</p>
 
 <p align="center"> </p>
 
 <p align="center">Lectio secunda.</p>
 
 <p align="center">Agebat enim senem moribus, annis puer
 expars (sic) lasciviae puerilis, in gestu tam jocundus et hilaris, in sermone
 tam amabilis et affabilis, in incessu tam modestus exstitit et gravis, ut nil
 appareret in eo quod possit offendere intuentes aut vicio eisdem apprehendi.</p>
 
 <p align="center"> </p>
 
 <p align="center">Responsorium.</p>
 
 <p align="center">Mali bonos solent pervertere</p>
 
 <p align="center">Quibus victis (10) primaevo tempore</p>
 
 <p align="center">Praedis Magnus coepit insistere.</p>
 
 <p align="center"> </p>
 
 <p align="center">Versus.</p>
 
 <p align="center">Sed electum Deus eripere</p>
 
 <p align="center">Non moratur de mortis foedere.</p>
 
 <p align="center">Praedis Magnus coepit insistere.</p>
 
 <p align="center"> </p>
 
 <p align="center">Lectio tertia.</p>
 
 <p align="center">Nam patre ejus apud Norvagiam rebus
 humanis exempto, quidam Haco nomine, filius patrui sui, irruens in quendam
 procuratorem regis Norvagiae qui patrem (11) Beati Magni ex parte regis
 administrabat, dominium totius comitatus Orcadiae sibi subjugaret; (12)  cum
 non nisi pars dimidia totius comitatus Orcadiae de jure competeret, alia enim
 pars ad Beatum Magnum jure spectabat haereditario.</p>
 
 <p align="center"> </p>
 
 <p align="center">Responsorium.</p>
 
 <p align="center">Magnus praedo mutatur penitus,</p>
 
 <p align="center">De raptore fit pater inclitus,</p>
 
 <p align="center">Agnus redit ad caulam perditus.</p>
 
 <p align="center"> </p>
 
 <p align="center">Versus.</p>
 
 <p align="center">Sacri plenus affatu (13) Spiritus</p>
 
 <p align="center">Gregem regit hic vervex reditus. (14)</p>
 
 <p align="center">Agnus redit ad caulam perditus.</p>
 
 <p align="center">Gloria [Patri, etc.]</p>
 
 <p align="center"> </p>
 
 <p align="center">In secundo nocturno, antiphona.</p>
 
 <p align="center">Vir sanctus in comitem digne
 sublimatus,</p>
 
 <p align="center">Carnem per continuos domat cruciatus.</p>
 
 <p align="center"> </p>
 
 <p align="center">Psalmus.</p>
 
 <p align="center">Cum ivocarem.  [Ps. 4, 2.]</p>
 
 <p align="center"> </p>
 
 <p align="center">Antiphona.</p>
 
 <p align="center">Justus, pius, humilis, et modestus</p>
 
 <p align="center">Iste suis praefuit exemplis honestus.</p>
 
 <p align="center"> </p>
 
 <p align="center">Psalmus.</p>
 
 <p align="center">Verba mea.  [Ps. 5, 2.]</p>
 
 <p align="center"> </p>
 
 <p align="center">Antiphona.</p>
 
 <p align="center">Magnus inter caeteros gratia divina</p>
 
 <p align="center">Plenus fulget velut stella matutina.</p>
 
 <p align="center"> </p>
 
 <p align="center">Psalmus.</p>
 
 <p align="center">Domine Dominus. [Ps. 6, 1.]</p>
 
 <p align="center"> </p>
 
 <p align="center">Versus.</p>
 
 <p align="center">Posuisti, Domine, super caput ejus:</p>
 
 <p align="center"> </p>
 
 <p align="center">Responsorium.</p>
 
 <p align="center">[Coronam de lapide pretioso].</p>
 
 <p align="center"> </p>
 
 <p align="center">Lectio quarta.</p>
 
 <p align="center">Nec mora totius sceleris armariolum
 predictus Haco et satillites (satellites) sui in necem Beati Magni
 conspiraverunt:  seditionem igitur cum Beato Magno pacifice palliantes in
 dolo locuti scilicet, ut Beatus Magnus et Haco statuto die in quandam insulam
 quae dicitur Eglissei ecclesia cum pari numero et armorum convenirent, foedus
 percuterent, pacem prolocutam firmarent, ne in futurum contentionis scrupulus
 processu temporis reduceretur et pax firmata deformaretur nequaquam.</p>
 
 <p align="center"> </p>
 
 <p align="center">Responsorium.</p>
 
 <p align="center">Preter carnem in carne vivere, </p>
 
 <p align="center">Studet Magnus divino munere,</p>
 
 <p align="center">Miro poene (15) se domans genere.</p>
 
 <p align="center"> </p>
 
 <p align="center">Versus.</p>
 
 <p align="center">Annis decem in thoro virginis</p>
 
 <p align="center">Labe carens mansit libidinis,</p>
 
 <p align="center">Miro poene se domans genere.</p>
 
 <p align="center"> </p>
 
 <p align="center">Lectio quinta.</p>
 
 <p align="center">Placuit hoc Beato Magno, et ad
 praedictam insulam in qua mansio sita erat, cum duabus longis navibus nullius
 mali habens suspicionem pervenit.  Imminente vero die inter eos statuto
 praedictus Haco cum septem vel octo navibus viris sanctorum Christi sanguinem
 sitientibus onustis sibi associatis praedictam insulam applicuit. 
 Seditionem igitur Haconis comperiens, nec formidine percussus ecclesiam
 adiit:  suis igitur vim repellere volentibus, et Haconis furori resistere
 suggerentibus, fertur respondisse se malle injuriam accipere quam irrogare,
 sciens quod omnis fraus in se reversa colliditur.</p>
 
 <p align="center"> </p>
 
 <p align="center">Responsorium.</p>
 
 <p align="center">Haco Magni terras et praedia</p>
 
 <p align="center">Sibi subdens invasit omnia,</p>
 
 <p align="center">Contra mitem furit insania.</p>
 
 <p align="center"> </p>
 
 <p align="center">Versus.</p>
 
 <p align="center">Nulla Magnus fractus injuria</p>
 
 <p align="center">Cuncta suffert mira constantia.</p>
 
 <p align="center">Contra mitem furit insania.</p>
 
 <p align="center"> </p>
 
 <p align="center">Lectio sexta.</p>
 
 <p align="center">Erat autem hora in qua sacerdos,
 sacris vestibus indutus, in altari Unigenitum Patri sub panis specie et vini in
 signum humanae reconciliationis presentavit, nec ab re illum hoc fecisse
 credendum est ut illic hostia fieret ubi totius mundi hostia salutaris
 offerebatur.  Missis quidem (sic) igitur quatuor apparitoribus quorum
 pedes veloces ad effundendum sanguinem erant, qui ad omne opus nefarium
 caeteris omnium proniores essent et promptiores, Christum Dei rapere, et illum
 sibi praesentari constituunt.  O quam dira et inaudita presumtio! 
 lupi crudelis immanitas ovem rapere, lacerare atque jugulare in pastorum
 presentia non veretur.  Irruentibus igitur in ecclesiam Dei apparitoribus,
 justus ab injustis injuste rapitur, extrahitur et Haconis presentiae
 presentatur.  Nec mora electus, est (sic) data ab Hacone sententia,
 lictori traditur ut capitali sententia plecteretur.</p>
 
 <p align="center"> </p>
 
 <p align="center">Responsorium.</p>
 
 <p align="center">Cessit Magnus furentis odio,</p>
 
 <p align="center">Rex Anglorum quem sumptu regio</p>
 
 <p align="center">Suo digne fovet palatio.</p>
 
 <p align="center"> </p>
 
 <p align="center">Versus.</p>
 
 <p align="center">Anni redit transacti spatio</p>
 
 <p align="center">Nutu Dei tutus martyrio,</p>
 
 <p align="center">Rex digne suo fovet palatio.</p>
 
 <p align="center">Gloria Patri.</p>
 
 <p align="center"> </p>
 
 <p align="center">In tertio nocturno, antiphona.</p>
 
 <p align="center">Vir Sanctus ad propria reversus
 componit </p>
 
 <p align="center">Cum Hacone perfido, qui fraudem
 disponit,</p>
 
 <p align="center">Expetit ecclesiam, qua fraude
 comperta,</p>
 
 <p align="center">Ut pararet hostiam se Christo spe
 certa.</p>
 
 <p align="center"> </p>
 
 <p align="center">Psalmus.</p>
 
 <p align="center">In Domino confido. [Ps. 10, 1.]</p>
 
 <p align="center"> </p>
 
 <p align="center">Antiphona.</p>
 
 <p align="center">Hostes turbat Comitis more salutaris,</p>
 
 <p align="center">Hostia dum refici expectat altaris;</p>
 
 <p align="center">Sanctum trahunt, rapiunt, templum
 irrumpentes,</p>
 
 <p align="center">Sacro plenum pabulo extrahunt
 amentes.</p>
 
 <p align="center"> </p>
 
 <p align="center">Psalmus.</p>
 
 <p align="center">Domine quis.  [Ps. 14, 1.]</p>
 
 <p align="center"> </p>
 
 <p align="center">Antiphona.</p>
 
 <p align="center">Haconis presentiae Magnus
 presentatur,</p>
 
 <p align="center">Sitit agni sanguine lupus fore satur,</p>
 
 <p align="center">Protulit sententiam ut morti
 tradatur,</p>
 
 <p align="center">Et lictori traditur ut hanc
 exequatur.</p>
 
 <p align="center"> </p>
 
 <p align="center">Psalmus.</p>
 
 <p align="center">Domine in virtute.  [Ps. 20, 1.]</p>
 
 <p align="center"> </p>
 
 <p align="center">Versus.</p>
 
 <p align="center">Justus ut palma florebit [in domo
 Domini plantatus.</p>
 
 <p align="center"> </p>
 
 <p align="center">Responsorium.</p>
 
 <p align="center">Gaudeamus et exultemus in ejus sacra
 solemnitate.]</p>
 
 <p align="center"> </p>
 
 <p align="center">Lectio septima.</p>
 
 <p align="center">Evangelium secundum Johannem iii. c.</p>
 
 <p align="center">In illo tempore dixit Jesus
 discipulis suis, Nisi</p>
 
 <p align="center">granum frumenti cadens in terra
 mortuum fuerit, ipsum</p>
 
 <p align="center">solum manet.  Et reliqua.</p>
 
 <p align="center"> </p>
 
 <p align="center">Ex eadem historia.</p>
 
 <p align="center">Eductus igitur hilari mente et
 intrepido animo quasi ad epulas invitatus agonem suum Domino precibus
 commendans, securi bis in cerebrum suum vibrata ictum ferientis suscepit. 
 Sed quem lictor exemit mundo hunc Christus intulit coelo.  Corpus solo
 sternitur, sed anima in coelo sublimatur.</p>
 
 <p align="center"> </p>
 
 <p align="center">Responsorium.</p>
 
 <p align="center">Novi inde regnat perfidia,</p>
 
 <p align="center">Alter Abel fratris invidia</p>
 
 <p align="center">Ruit, victor regnat in gloria.</p>
 
 <p align="center">Plangens ista plaudit Orcadia.</p>
 
 <p align="center"> </p>
 
 <p align="center">Versus.</p>
 
 <p align="center">Haco Magno sub pacis basio</p>
 
 <p align="center">Mortem parat fraudis consilio.</p>
 
 <p align="center">Plangens ista plaudit Orcadia.</p>
 
 <p align="center"> </p>
 
 <p align="center">Lectio octava.</p>
 
 <p align="center">Hodie depositis corruptibilibus
 exuviis ascendit supernis;  et est ei honor et gloria coram simul
 discumbentibus;  ascendit inquam claris (16) meritis, triumphis
 gloriosus.  Passus est Beatus Magnus martyr proprio sanguine laureatus,
 anno Domini millesimo centesimo quarto, sextodecimo Kalend.  Maii, feria
 secunda.</p>
 
 <p align="center"> </p>
 
 <p align="center">Responsorium.</p>
 
 <p align="center">Hostes movet Magni collegium, </p>
 
 <p align="center">Propulsare et scelus nefarium,</p>
 
 <p align="center">Sanctus auctorque fore taedium (17)</p>
 
 <p align="center">Mavult gratis pati martyrium.</p>
 
 <p align="center"> </p>
 
 <p align="center">Lectio nona.</p>
 
 <p align="center">Nunc ergo dilectissimi sanguinarios
 affectus propulsantes et coelestia desideria Dei invitantes (18) subjugatis
 vitiorum incursibus, ipsius meritis vestigiis toto mentis desiderio, in quantum
 nostra fragilitas permittit, inhaerere studeamus;  ipse sit forma cui
 impremamur, (19) exemplar quod imitemur.  Ergo devotionis legibus et
 debitae reverentiae destitutis, mole peccaminum nostrorum pressi, Beati
 martyris praesidium efflagitemus, quatenus ipsius meritis et precibus
 suffragantibus coronae immarcescibilis, quam hodierna die consecutus est, participes
 effici mereamur, praestante Domino nostro Jesu Christo, qui cum Patre et
 Spiritu Sancto vivit et regnat Deus.</p>
 
 <p align="center"> </p>
 
 <p align="center">Responsorium.</p>
 
 <p align="center">Jesu pie, nos Magni precibus, </p>
 
 <p align="center">Noxae reos absolve nexibus, </p>
 
 <p align="center">Condemnati carnis operibus,</p>
 
 <p align="center">Ne privemur supernis sedibus.</p>
 
 <p align="center"> </p>
 
 <p align="center">Versus.</p>
 
 <p align="center">Mentes nostras illustra moribus,</p>
 
 <p align="center">Pacem dona nostris temporibus,</p>
 
 <p align="center">Condemnati carnis operibus,</p>
 
 <p align="center">Ne privemur supernis (20) sedibus.</p>
 
 <p align="center"> </p>
 
 <p align="center">Gloria Patri.</p>
 
 <p align="center">Versus.</p>
 
 <p align="center">Ora pro nobis beate martyr Magne.</p>
 
 <p align="center"> </p>
 
 <p align="center">In Laudibus, antiphona.</p>
 
 <p align="center">Favus stillans frangitur mellis dans
 dulcorem,</p>
 
 <p align="center">Mala quaeque fugiunt cujus per
 odorem.</p>
 
 <p align="center"> </p>
 
 <p align="center">Psalmus.  Dominus
 regnavit.  [Ps. 92, 1.]</p>
 
 <p align="center"> </p>
 
 <p align="center">Antiphona.</p>
 
 <p align="center">Vir sanctus occiditur cujus dant
 stuporem </p>
 
 <p align="center">Signa, caecos luminant, temperant
 furorem.</p>
 
 <p align="center"> </p>
 
 <p align="center">Psalmus.</p>
 
 <p align="center">Jubilate.  [Ps. 65, 1.]</p>
 
 <p align="center"> </p>
 
 <p align="center">Antiphona.</p>
 
 <p align="center">Surdi, muti, precibus Magni
 reparantur,</p>
 
 <p align="center">Claudis data sanitas, leprosi
 mundantur.</p>
 
 <p align="center"> </p>
 
 <p align="center">Psalmus.</p>
 
 <p align="center">Deus Deus meus.  [Ps. 62, 1.]</p>
 
 <p align="center"> </p>
 
 <p align="center">Antiphona.</p>
 
 <p align="center">Ferro vincti martyris ope relaxantur,</p>
 
 <p align="center">Naufragantes nexibus mortis
 liberantur.</p>
 
 <p align="center"> </p>
 
 <p align="center">Psalmus.</p>
 
 <p align="center">Benedicite.  [Ps. 65, 8.]</p>
 
 <p align="center"> </p>
 
 <p align="center">Antiphona.</p>
 
 <p align="center">Fit moestis laetitia, aegris
 medicina,</p>
 
 <p align="center">Spes firma periculis, salus in ruina.</p>
 
 <p align="center"> </p>
 
 <p align="center">Capitulum.</p>
 
 <p align="center">Beatus vir, ut supra.</p>
 
 <p align="center"> </p>
 
 <p align="center">Hymnus.</p>
 
 <p align="center">Exultemus concrepantes sonora melodia</p>
 
 <p align="center">Sancti Magni venerantes martyris
 insignia,</p>
 
 <p align="center">Ejus digna praedicantes post palmam
 (21) miracula.</p>
 
 <p align="center"> </p>
 
 <p align="center">Odor manat en unguenti, alabastrum
 frangitur, </p>
 
 <p align="center">Quovis morbo gravescente salus vera
 redditur</p>
 
 <p align="center">Plebs concurrit, fit egenti cuiquam
 quod petitur.</p>
 
 <p align="center"> </p>
 
 <p align="center">Leprum mundat, et furorem pellit ab
 amentibus,</p>
 
 <p align="center">Contuendi dat vigorem privatis
 luminibus,</p>
 
 <p align="center">Mutis fandi praebet morem, gressum
 claudicantibus.</p>
 
 <p align="center"> </p>
 
 <p align="center">Ferro vincti relaxantur, surdi simul
 audiunt,</p>
 
 <p align="center">Casu fracti mox sanantur, mala
 quaeque fugiunt,</p>
 
 <p align="center">Naufragantes liberantur dum procellae
 saeviunt.</p>
 
 <p align="center"> </p>
 
 <p align="center">O quam probat hunc beatum ossis ejus
 ustio.</p>
 
 <p align="center">Bis fit auri crux crematum os, sed
 ossis tercio (22)</p>
 
 <p align="center">Crux fit os ejus sacratum, tam miro
 commercio.</p>
 
 <p align="center"> </p>
 
 <p align="center">Magne pater famulorum tibi
 supplicantium,</p>
 
 <p align="center">Sordes terge delictorium, fidem firma
 mentium,</p>
 
 <p align="center">Adeptores praemiorum quo simus
 coelestium.</p>
 
 <p align="center"> </p>
 
 <p align="center">Laus perennis Trinitati, salus,
 virtus, gloria,</p>
 
 <p align="center">Uni decus Deitati, mira cujus gratia</p>
 
 <p align="center">Sui cuncti majestati serviunt per
 saecula.  Amen.</p>
 
 <p align="center"> </p>
 
 <p align="center">Versus.</p>
 
 <p align="center">Justus germin[abit sicut lilium.</p>
 
 <p align="center"> </p>
 
 <p align="center">Responsorium.</p>
 
 <p align="center">Et florebit in aeternum ante
 Dominum.]</p>
 
 <p align="center"> </p>
 
 <p align="center">Antiphona.</p>
 
 <p align="center">Magne pater conforta flebiles,</p>
 
 <p align="center">Ope pia sustenta debiles,</p>
 
 <p align="center">Casu mortis eripe fragiles,</p>
 
 <p align="center">Regno vitae ne sumus exules.</p>
 
 <p align="center"> </p>
 
 <p align="center">Psalmus.</p>
 
 <p align="center">Benedictus.  [Luc. 1. 68.]</p>
 
 <p align="center"> </p>
 
 <p align="center">Oratio.</p>
 
 <p align="center">Deus cujus nutu absque sanctorum
 solatio nullius temporis praeterit cursus, tribue nobis quaesumus tua piissima
 dignatione ut Sancti Magni martyris tui pia interventione a cunctis
 adversitatibus assidua protectione tuae magnae misericordiae mereamur
 potiri.  Per Dominum nostrum Jesum Christum.</p>
 
 <p align="center"> </p>
 
 <p align="center">Ad primam, antiphona.</p>
 
 <p align="center">Favus, etc.  [ut supr.]</p>
 
 <p align="center"> </p>
 
 <p align="center">Psalmus.</p>
 
 <p align="center">Deus in nomine tuo.  [Ps. 53,
 1.]</p>
 
 <p align="center"> </p>
 
 <p align="center">Antiphona.</p>
 
 <p align="center">Gratias tibi Deus.</p>
 
 <p align="center"> </p>
 
 <p align="center">Psalmus.</p>
 
 <p align="center">Quicunque vult.</p>
 
 <p align="center"> </p>
 
 <p align="center">Ad tertiam, antiphona.</p>
 
 <p align="center">Vir sanctus [ut supra, P. 312].</p>
 
 <p align="center"> </p>
 
 <p align="center">Psalmus.</p>
 
 <p align="center">Legem pone.  [Ps. 119, 33-48.]</p>
 
 <p align="center"> </p>
 
 <p align="center">Capitulum.  </p>
 
 <p align="center">Beatus vir et alia capitula, ac
 Responsoria de communi unius martyris.</p>
 
 <p align="center"> </p>
 
 <p align="center">Ad sextam, antiphona.</p>
 
 <p align="center">Surdi, etc. [ut supra, P. 316].</p>
 
 <p align="center"> </p>
 
 <p align="center">Ad nonam, antiphona.</p>
 
 <p align="center">Fit moestis, etc. [ut supra, p. 316].</p>
 
 <p align="center"> </p>
 
 <p align="center">Ad secundas vesperas super psalmos
 feriales, antiphona.</p>
 
 <p align="center">Favus stillans, etc. [ut supra, P.
 315].</p>
 
 <p align="center"> </p>
 
 <p align="center">Capitulum.</p>
 
 <p align="center">Beatus vir.  [qui in sapientia
 morabitur, et qui in justitia sua meditabitur, et in sensu cogitabit
 circumspectionem Dei.  Eccl. ch. 14. 22. ]</p>
 
 <p align="center"> </p>
 
 <p align="center">Hymnus.</p>
 
 <p align="center">Exultemus [ut supra, P. 316].</p>
 
 <p align="center"> </p>
 
 <p align="center">Versus.</p>
 
 <p align="center">Justus germinabit, etc. [ut supra, P.
 317].</p>
 
 <p align="center"> </p>
 
 <p align="center">Antiphona.</p>
 
 <p align="center">Hic vir [despiciens mundum et terrena
 triumphans, Divitias caelo condidit, ore, manu.]</p>
 
 <p align="center"> </p>
 
 <p align="center">Psalmus.</p>
 
 <p align="center">Magnificat [ut supra].</p>
 
 <p align="center"> </p>
 
 <p align="center">Oratio ut supra.</p>
 
 <p align="center"> </p>
 
 <p align="center"> </p>
 
 <p>****************</p>
 
 <p>1.                 
 "Solennitate."  Ex Breviario Aberdonensi, pars hiem., in propr.
 Sanct., fol. 87, seq., coll. cum Vita Sancti Magni in Actis Sanctorum Boll.,
 Die decima sexta Aprilis.</p>
 
 <p>2.                 
 "Beatus vir."  The portions within brackets have been filled in
 from the Sarum Breviary by the kindness of the Rev. Canon Cooke.</p>
 
 <p>3.                 
 "Corde," "cordis" Boll.</p>
 
 <p>4.                 
 "Fructus horum sceleribus," "factus homo sceleribus" Boll.
 rightly.</p>
 
 <p>5.                 
 "suo," "sub" Boll. rightly.</p>
 
 <p>6.                 
 "Actum," "Actu" Boll. rightly.</p>
 
 <p>7.                 
 "primitus," "juvenis," Boll.</p>
 
 <p>8.                 
 "Et," "Ut" Boll. rightly.</p>
 
 <p>9.                 
 "Gloria." For this line Boll. reads "Per nova mundus resultet
 "gaudia," less rightly.</p>
 
 <p>10.            
 "Victis," "Victus" Boll. rightly.</p>
 
 <p>11.             
 "Patrem," "partem" Boll. rightly.</p>
 
 <p>12.             
 "Subjugaret," "subjugabat" Boll.</p>
 
 <p>13.             
 "Affatu," "afflatu" Boll. rightly.</p>
 
 <p>14.             
 "Reditus," "redditus" Boll.</p>
 
 <p>15.             
 "Poene," "plane" Boll.</p>
 
 <p>16.             
 "Claris," "clarus" Boll. rightly</p>
 
 <p>17.             
 "Sanctus auctorque fore taedium," The Boll. Coll. reads "Sanctus
 retorquens ferre toedium."</p>
 
 <p>18.             
 "Invitantes," imitantes?</p>
 
 <p>19.             
 "Impremamur," "imprimamus" Boll.</p>
 
 <p>20.            
 "Supernis," "aeternis" Boll.</p>
 
 <p>21.             
 "Palmam," "Mortem" Boll.</p>
 
 <p>22.            
 "Bis fit," etc.  Here the Boll. read "Bis ut aurum
 concrematur os, sed ustum tercio."</p>
 
 <p> </p>
 
 <p></p><hr>
 <center>
 <a href="is312.htm">Next: III. Horae In Festo Translationis Sancti Magni</a></center>
 </body>