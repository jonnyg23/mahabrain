<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="vmeng.htm">Previous</a> 
 </center>
 <hr>
       <h1 align="CENTER">VITA MERLINI</h1>    
 <p>Fatidici uatis rabiem- musam que iocosam:<br> Merlini cantare paro- to corrige carmen<br> Gloria pontificum calamos moderando roberte<br> Scimus enim quia te perfudit nectare sacro:<br> Philosophia suo fecit que per omnia doctum<br> Vt documenta dares- dux et preceptor in orbe<br> Ergo meis ceptis faueas- uatem que tueri<br> Auspicio meliore uelis- quam fecerit alter<br> Cui modo succedis merito promotus honori<br> Sic etenim mores- sic vita probata genus que<br> Vtilitas que loci- clerus populus que petebant<br> Unde modo felix lincolnia fertur ad astra<br> Ergo te cuperem complecti carmine digno<br> Set non sufficio- licet orpheus- et camerinus<br> Et macer et marius magnique rabirius oris<br> Ore meo canerent- musis comitantibus omnes<br> Ad uos consuete mecum cantare camene<br> Propositum cantemus opus- cytharam que sonate<br> <br> </p>    
 <p>Ergo peragratis sub multis regibus annis<br> Clarus habebatur merlinus in orbe britannus<br> Rex erat et uates- demetarum que superbis:<br> Jura dabat populis- ducibusque futura canebat<br> Contigit interea plures certamen habere<br> Inter se regni proceres bello que feroci<br> Jnsontes populos deuastauisse per urbes<br> Dux uenedotorum peredurus bella gerebat<br> Contra guennoloum scocie qui regna regebat<br> Jamque dies aderat bello prefixa- duces que<br> Astabant campo decertabant que caterue<br> Amborum pariter miseranda cede ruentes<br> Uenerat ad bellum merlinus cum pereduro<br> Rex quoque cambrorum rodarcus- seuus uterque<br> Cedunt obstantes inuisis ensibus hostes<br> Tresque ducis fratres fratrem per bella secuti<br> Usque rebellantes cedunt perimunt que phalanges<br> Jnde per infestas cum tali munere turmas<br> Acriter irruerant subito cecidere perempti<br> Hoc uiso merline doles- tristes que per agmen<br> Commisces planctus tali quoque uoce remugis<br> Ergo ne sic potuit sors importuna nocere<br> Vt michi surriperet tantos tales que sodales<br> Quos modo tot reges- tot regna remota timebant<br> O dubios hominum casus mortem que propinquam:<br> Que penes est illos semper- stimulo que latenti:<br> Percutit- et miseram pellit de corpore vitam<br> O iuuenile decus qui nunc astabit in armis<br> Nunc michi pone latus- metumque repellet euntes<br> Jn mea dampna duces- incumbentesque cateruas<br> Audaces iuuenes uobis audacia vestra:<br> Eripuit dulces annos- dulcem que iuuentam<br> Qui modo per cuneos discurrebatis in armis<br> Obstantes que uiros prosternebatis vbique<br> Nunc pulsatis humum rubeo que cruore rubetis<br> Sic inter turmas lacrimis plangebat abortis<br> Deflebat que uiros- nec cessant prelia dira<br> Concurrunt acies- sternuntur ab hostibus hostes<br> Sanguis ubique fluit- plurimi moriuntur utrinque<br> At tandem britones reuocatis undique turmis<br> Conueniunt pariter- pariter que per arma ruentes<br> Jnvadunt scotos proternunt uulnera dantes<br> Nec requieuerunt donec sua terga dederunt<br> Hostiles turme per deuia diffugientes<br> Euocat e bello socios Merlinus et illis:<br> Precipit in uaria fratres sepelire capella<br> Deplangitque uiros nec cessat fundere fletus<br> Pulueribus crines sparsit- uestes que rescidit<br> Et prostratus humi- nunc hac- illac que uolutat<br> Solatur peredurus eum- proceres que duces que<br> Nec uult solari nec uerba precantia ferre<br> Jam tribus emensis defleuerat ille diebus<br> Respuerat que cibos- tantus dolor usserat illum<br> Jnde nouas furias- cum tot tantis que querelis<br> Aera complesset- cepit furtim que recedit<br> Et fugit ad siluas- nec uult fugiendo uideri<br> Jngreditur que nemus gaudet que latere sub ornis<br> Miratur que feras pascentes gramina saltus<br> Nunc has insequitur- nunc cursu preterit illas<br> Utitur herbarum radicibus utitur herbis<br> Vtitur arboreo fructu- moris que rubeti<br> Fit siluester homo- quasi siluis deditus esset<br> Jnde per estatem totam- nulli que repertus<br> Oblitusque sui- cognatorum que suorum<br> Delituit siluis- obductus more ferino<br> At cum uenit yems herbasque tulisset et omnes:<br> Arboreos fructus- nec quo frueretur haberet:<br> Diffudit tales miseranda uoce querelas<br> <br> </p>    
 <p>Celi christe deus quid agam- qua parte morari<br> Terrarum potero- cum nil quo uescar adesse:<br> Inspicio- nec gramen humi- nec in arbore glandes<br> Tres quater et iuges septene poma ferentes<br> Hic steterant mali- nunc non stant ergo quis illas<br> Quis michi surripuit- quo deuenere repente:<br> Nunc illas uideo- nec non sic fata repugnant<br> Sic quoque concordant cum dant prohibent que uidere<br> Deficiunt nunc poma michi- nunc cetera queque<br> Stat sine fronde nemus- sine fructu plector utroque<br> Cum neque fronde tegi ualeo- neque fructibus uti:<br> Singula bruma tulit- pluuiisque cadentibus auster<br> Jnuenio si forte napes tellure sub ima<br> Concurrunt auideque sues- aprique voraces<br> Eripiunt que napes michi quas de cespite vello<br> <br> </p>    
 <p>Tu lupe care comes nemorum qui deuia mecum<br> Et saltus peragrare soles: vix preteris arua<br> Et te dura fames et me languere coegit<br> Tu prior has siluas coluisti- te prior etas<br> Protulit in canos- nec habes- nec scis quid in ore:<br> Proicias- quod miror ego- cum saltus habundet<br> Tot capreis- aliisque feris- quas prendere posses<br> Forsitan ipsa tibi tua detestanda senectus<br> Eripuit neruos cursum que negauit habendum<br> Quod solum superest comples ululatibus auras<br> At resupinus humi consumptos deicis arctus<br> Hec inter fructices corileta que densa canebat<br> Cum sonus ad quemdam peruenit pretereuntem<br> Qui direxit iter quo sermo loquentis in auras<br> Exierat- reperit que locum- reperit que loquentem<br> Quo uiso: merlinus abit- sequitur que viator<br> Nec retinere uirum potuit sic diffugientem<br> Jnde uiator iter repetit quo ceperat ire<br> Propositumque tenet casu commotus euntis<br> Ecce uiatori uenit obuius alter ab aula:<br> Rodarchi regis cumbrorum qui Ganiedam:<br> Duxerat uxorem- formosa coniuge felix<br> Merlini soror ista fuit- casum que dolebat-<br> Fratris- et ad silvas- et ad arua remota clientes<br> Miserat- ut fratrem reuocarent- ex quibus unus<br> Obuius huic ibat- set et hic sibi protinus ergo:<br> Conuenere simul commiscent mutua uerba<br> At qui missus erat merlinum querere- querit<br> Si uidisset eum siluis aut saltibus alter:<br> Ille uirum talem se conspexisse fatetur<br> Jnter dumosos saltus nemoris calidonis<br> Dumque loqui uellet secum- secumque sedere<br> Diffugisse uirum celeri per robora cursu<br> Hec ait alter abit- siluas que subintrat et imas:<br> Scrutatur ualles- montes quoque preterit altos<br> Querit ubique uirum- gradiens per opaca locorum<br> <br> </p>    
 <p>Fons erat in summo cuiusdam uertice montis<br> Vndique precinctus corulis densaque frutectis<br> Illic merlinus consederat- inde per omnes:<br> Spectabat siluas cursus que iocos que ferarum<br> Nuntius hunc scandit tacito que per ardua gressu<br> Jndecit querendo uirum- tum denique fontem<br> Merlinumque uidet super herbas pone sedentem<br> Dicentem que suas tali sermone querelas.<br> <br> </p>    
 <p>O qui cuncta regis. quid est cur contigit- ut non:<br> Tempora sint eadem numeris distincta quaternis<br> Nunc uer iure suo flores frondes que ministrat<br> Dat fruges estas- autumpnus micia poma<br> Consequitur glacialis yemps- et cetera queque<br> Deuorat et uastat- pluuias que niues que reportat<br> Singula queque suis arcet Leditque procellis<br> Nec permittit humum uarios producere flores<br> Aut quercus glandes- aut malos punica mala<br> O- utinam non esset hiems aut cana pruina<br> Uer foret- aut estas. cuculus que canendo rediret<br> Et philomena pio que tristia pectora cantu<br> Mitigat- et turtur conseruans federa casta<br> Frondibus inque nouis concordi uoce uolucres<br> Cantarent alie que me modulando fouerent<br> Dum noua flore nouo tellus spiraret odorem<br> Gramine sub uiridi leui quoque murmure fontes<br> Diffluerent iuxta que daret sub fronde columba<br> Sompniferos gemitus irritaretque soporem<br> <br> </p>    
 <p>Nuntius audierat uatem rupit que querelas<br> Cum modulis cithare quam secum gesserat ultro<br> Vt sic deciperet demulceret que furentem<br> Ergo monens querulas digitis et in ordine cordas<br> Talia pone latens dimissa uoce canebat<br> <br> </p>    
 <p>O diros gemitus Lugubris Guendoloene<br> O miseras lacrimas lacrimantis guendoloene<br> Me mieret misere morientis guendoloene<br> Non erat in waliis mulier formosior illa<br> Vincebat candore deas- folium que Ligustri<br> Uernantes que rosas et olentia lilia prati<br> Gloria uernalis sola radiebat in illa<br> Sidereum que decus geminis gestabat ocellis<br> Jnsignes que comas auri fulgore nitentes<br> Hoc totum periit- periit decor omnis in illa<br> Et color et facies niuee quoque gloria carnis<br> Non est quod fuerat- multis meroribus acta<br> Nescit enim quo dux abiit- uita ne fruatur<br> An sit defunctus languet miserabilis inde<br> Tota que deperiit longo liquedacta dolore<br> Collacrimatur ei paribus ganieda querelis<br> Amissum que dolet sine consolamine fratrem<br> Hec fratrem flet et illa uirum- communiter ambe<br> Fletibus incumbunt et tristia tempora ducunt<br> Non cibus ullus eis- nec sompnus- nocte uagantes<br> Sub uirgulta fouet tantus dolor arcet utramque<br> Non secus indoluit sidonia- dido- solutis<br> Classibus enee tunc cum properaret abire<br> Cum non demophon per tempora pacta rediret<br> Taliter ingemuit fleuit que miserrima phillis<br> Briseis absentem sic deplorauit achillem<br> Sic soror et coniux collamentantur et ardent<br> Funditus internis cruciatibus usque dolendo<br> Jn grauibus querulis dicebat talia cantans<br> Nuntius et modulo uatis demulserat aures<br> Micior ut fleret congauderet que canenti<br> Ocius assurgit uates- iuuenem que iocosis<br> Affatur uerbis- iterum que mouere precatur<br> Cum digitis cordas elegosque sonare priores<br> Admouet ille lire digitos iussum que reformat<br> Carmen item cogit que uirum modulando furorem<br> Ponere paulatim- cithare dulcedine captum<br> Fit memor ergo sui- recolit que quod esse solebat<br> Merlinus- furias que suas miratur et odit<br> Pristina mens rediit- rediit quoque sensus in illo<br> Et gemit ad nomen motus pietate sororis<br> Uxorisque simul mentis ratione recepta<br> Conducique petit rodarchi regis ad aulam<br> Paruit alter ei- siluas que subinde relinqunt<br> Et ueniunt pariter letantes regis in urbem<br> <br> </p>    
 <p>Ergo fratre suo gaudet regina recepto<br> Proque sui reditu fit coniunx leta mariti<br> Oscula certatim geminans et brachia circum<br> Colla uiri flectunt tanta pietate mouentur<br> Rex quoque quo decuit reducem suscepit honore<br> Tota que turba domus proceres letantur in urbe<br> <br> </p>    
 <p>At post quam tantas hominum merlinus adesse<br> Jnspexit turmas- nec eas perferre valeret<br> Cepit enim furias- iterum que furore repletus<br> Ad nemus ire cupit furtim que recedere querit<br> Tunc precepit eum posito custode teneri<br> Rodarchus- cithara que suos mulcere furores<br> Astabat que dolens uerbis que precantibus illum<br> Orabat ratione frui- secum que manere<br> Nec captare nemus- nec uiuere more ferino:<br> Velle sub arboribus dum regia sceptra tenere<br> Posset et in populos ius exercere feroces<br> Hinc promittit ei se plurima dona daturum.<br> Afferi que iubet uestes- uolucres que canes que<br> Quadrupedes que citos- aurum- gemmas que micantes<br> Pocula que sculpsit guielandus in urbe sigeni<br> Singula pretendit uati rodarchus et offert<br> Et monet ut maneat secum siluas que relinquet<br> Talia respondens spernebat munera vates<br> Jsta duces habeant sua quos confundit egestas<br> Nec sunt contenti modico- set maxima captant<br> Hiis nemus et patulas calidonis prefero quercus<br> Et montes celsos- subtus virentia prata<br> Jlla michi- non ista placent- tu talia tecum<br> Rex rodarche feras- mea me calidonis habebit<br> Silua ferax nucibus- quam cunctis prefero rebus<br> Denique cumnullo potuisset munere tristem<br> Rex retinere uirum- forti vincire cathena:<br> Jussit- ne peterit nemorum deserta solutus<br> Ergo cum sensit circum se uincula vates<br> Nec liber poterat siluas calidonis adire:<br> Protinus indoluit tristis que tacens que remansit<br> Leticiamque suis subtraxit uultibus omnem<br> Ut non proferret uerbum- risum que moueret<br> <br> </p>    
 <p>Jnterea uisura ducem regina per aulam:<br> Jbat et ut decuit- rex applaudebat eunti<br> Per que manum suscepit eam- iussit que sedere<br> Et dabat amplexus et ad oscula labra premebat<br> Conuertensque suos in eam per talia uultus<br> Vidit in illius folium pendere capellis<br> Ergo suos digitos admouit et abstrait illud<br> Et proiecit humi letus que iocatur amanti<br> Flexit ad hoc oculos uates- risumque resoluit<br> Astantes que uiros fecit conuertere uultus<br> Jn se mirantes quoniam ridere negarat<br> Rex quoque miratur percunctatur que furentem<br> Tam subito facti causas edicere risus<br> Adiecit que suis donaria plurima uerbis<br> Jlle tacet- differt que suos exponere risus<br> At magis atque magis precio- precibus que mouere<br> Jnstabat rodarchus eum- tum denique uates<br> Jndignatus ei pro munere talia fatur<br> <br> </p>    
 <p>Munus auarus amat- cupidus que laborat habere<br> Hii faciles animos flectunt quocunque iubentur<br> Munere corrupti- quod habent non sufficit illis<br> At michi sufficiunt glandes calidonis amene<br> Et nitidi fontes per olentia prata fluentes<br> Munere non capior sua munera tollat auarus<br> Et nisi libertas detur- repetam que virentes<br> Siluarum ualles- risus aperire negabo<br> Ergo cum nullo potuisset munere uatem<br> Flectere rodarchus- nec cur risisset hereret<br> Confestim sua uincla uiro dissoluere iussit<br> Dat que potestatem nemorum deserta petendi<br> Vt uelit optatam risus expromere causam<br> <br> </p>    
 <p>Tunc merlinus ait gaudens quia possit abire<br> Jccirco risi quoniam Rodarche fuisti<br> Facto culpandus simul et laudandus eodem<br> Dum traheres folium modo quod regina capillis<br> Nescia gestabat- fieres que fidelior illi<br> Quam fuit illa tibi quando uirgulta subiuit<br> Quo suus occurrit secum que coiuit adulter<br> Dum que supina foret sparsis in crinibus hesit<br> Forte iacens folium quod nescius eripuisti<br> <br> </p>    
 <p>Ergo super tali rodarchus crimine- tristis<br> Fit subito- uultum que suum diuertit ab illa<br> Dampnabat que diem que se coniunxerat illi<br> Mota set illa nichil uultu ridente pudorem<br> Celat- et alloquitur tali sermone maritum-<br> <br> </p>    
 <p>Cur tristaris amans- cur sic irasceris ab re<br> Me que nec ex merito dampnas- credisque furenti<br> Qui ratione carens miscet mendacia ueris<br> Multociens qui credit ei fit stulcior illo<br> Excipe nunc igitur ne sim decepta- probabo-<br> Quod sit delirus- quod non sit uera locutus<br> Ut plures alii fuerat puer unus in aula<br> Hunc cum prospiceret conuoluit protinus artem<br> Jngeniosa nouam qua uult conuincere fratrem<br> Jnde uenire iubet puerum- fratrem que precatur<br> Qua moriturus erit- pueri predicere mortem<br> <br> </p>    
 <p>Ergo frater ei soror o- carissima: dixit<br> Hic morietur homo de celsa rupe ruendo<br> Jlla sub hec ridens puero precepit abire<br> Et quibus indutus fuerat deponere uestes<br> Et uestire nouas- longos que recidere crines<br> Sic que redire iubet- ut eis appareat alter<br> Paruit ergo puer rediit nam talis ad illos<br> Qualis erat iussus mutata veste redire<br> Mox iterum fratrem regina precatur et infit<br> Que mors huius erit uaria dilecte sorori<br> Tunc merlinus ait puer hic cum uenerit etas<br> Mente uagans forti succumbet in arbore morti<br> Dixerat illa suum sic est affata maritum<br> Siccine te potuit  falsus peruertere vates<br> Vt crimen tantum me commisisse putares<br> Ac si scire uelis qua sit ratione locutus<br> Hoc nunc de puero censebis ficta fuisse<br> Que de me dixit dum siluas possit adire<br> Absit ut hoc faciam castum seruabo cubile<br> Casta que semper ero dum flabit spiritus in me<br> Jllum conuici pueri de morte rogatum<br> Nunc quoque conuincam tu sedulus arbiter esto<br> Hec ait et tacite puerum secedere iussit<br> Vesteque feminea uestire- sic que redire<br> Mox puer abcessit- iussum que subinde peregit<br> Et sub feminea rediit quasi femina ueste<br> Et stetit ante uirum cui sic regina iocando<br> Eya frater ait- dic mortem uirginis huius<br> Hec uirgo nec ne dixit morietur in ampne<br> Frater ei- mouit que sua ratione cachinnum<br> Regi Rodarcho- quoniam de morte rogatus<br> Vnius pueri tres dixerat esse futuras<br> Ergo putabat eum de coniuge falsa locutum<br> Nec credebat ei- set contristatur et odit<br> Quod sibi crediderat- quod condempnarat amantem<br> Jd regina uidens ueniam dat et oscula iungit<br> Et blanditur ei letum quoque reddidit illum<br> <br> </p>    
 <p>Cogitat interea siluas Merlinus adire<br> Egressus que domum portas aperire iubebat<br> Set soror obstabat lacrimis que rogabat abortis<br> Ut secum remaneret adhuc- tollat que furorem<br> Jmprobus ille suis non uult desistere ceptis<br> Set perstat reserare fores- et abire Laborat<br> Et fremit et pugnat- famulos que fremendo coartat-<br> Denique cum nullus posset retinere uolentem<br> Jre uirum iussit cicius Regina venire<br> Eius ad abcessum absentem guendoloenam<br> Jlla uenit suplex que uirum remanere precatur<br> Spernit at ille preces- nec uult remanere- nec illam:<br> Sicut erat solitus gaudenti cernere uultu<br> Jlla dolet- fletuque fluit- Laniatque capillos<br> Et secat ungue genas et humi moriendo uolutat<br> Jd regina uidens affatur taliter illum<br> Hec tua que moritur sic pro te Guendoloena<br> Quid faciet- dabitur ue uiro uiduamue manere:<br> Precipis- aut tecum quocumque recesseris ire<br> Jbit enim tecumque nemus- nemorisque uirentes<br> Leta colet saltus- dum te pociatur amante<br> <br> </p>    
 <p>Vocibus hiis igitur respondit talia vates<br> Nolo soror pecudem patulo que fontis hiatu<br> Diffundit latices ut uirginis urna sub estus<br> Nec curam mutabo meam uelut orpheus olim<br> Quando suos calathos pueris commisit habendos<br> Euridice stigias plus quam transnauit harenas<br> Mundus ab alterutro ueneris sub labe manebo<br> <br> </p>    
 <p>Huic igitur detur nubendi iusta facultas<br> Arbitrioque suo quem gestit ducere ducat<br> Precaueat tamen ipse sibi qui duxerit illam<br> Obuius ut numquam michi sit nec cominus astet<br> Set se diuertat- ne si michi congrediendi<br> Copia prestetur- uibratum sentiat ensem<br> Cumque dies aderit sollempni lege iugali<br> Diuerse que dapes conuiuis distribuentur<br> Ipsemet interero donis munitus honestis<br> Ditabo que datam profuse Guendoloenam<br> Dixerat atque uale gradiens subiunxit utrique<br> Et peciit siluas nullo prohibente cupitas<br> Guendoloena manet spectans in limine tristis<br> Et regina- simul. casuque mouentur amici<br> Mirantur que nimis rerum secreta furentem<br> Nosse uirum- uenerem que sue sciuisse sororis<br> Mentitum que tamen pueri de morte putebant<br> Quam dixit ternam cum dicere debuit unam<br> Jnde diu sua uisa fuit uox uana per annos<br> Donec ad etatem uenit puer ille uirilem<br> Tum cunctis patefacta fuit multisque probata<br> Nam dum uenatum canibus comitantibus iret<br> Aspexit ceruum nemoris sub fronde latentem<br> Dissoluit que canes- qui ceruo deuia viso:<br> Transcendunt complentque suis latratibus auras<br> Ipsemet urget equum calcaribus- insequitur que<br> Nunc cornu- nunc ore monens operis que ministros<br> Jncrepat- atque iubet cursu ciciore uenire<br> Mons ibi celsus erat circumdatus undique saxis<br> Juxta quem fluuius subtus per plana fluebat<br> Hunc fera transcendit fugiens dum uenit in amnem<br> Exegit que suas solito de more Latebras<br> Jnstigat iuuenis montem quoque tramite recto<br> Preterit- et ceruum per saxa iacentia querit<br> Contigit interea dum duceret impetus ipsum:<br> Labi quadrupedem celsa de rupe- uirum que<br> Forte per abruptum montis cecidisse sub amnem<br> Ut tamen hereret pes eius in arbore quadam<br> Et submersa forent sub flumine cetera membra<br> Sicque ruit- mersusque fuit- ligno que pependit<br> Et fecit uatem per terna pericula uerum<br> Qui nemus ingressus fuerat ritu que ferino<br> Uiuebat- paciens concrete frigoris alge<br> Sub niue- sub pluuia sub iniquo flamine uenti<br> Jdque placebat ei pocius quam iura per urbes<br> Exercere suas gentes que domare feroces<br> Jnterea ducente uiro labentibus annis<br> Cum grege siluestri talem per tempora uitam<br> Guendoloena datur nubendi lege marito<br> Nox erat et nitide radiebant cornua lune<br> Cuncta que conuexi splendebant lumina celi<br> Purior aer erat solito- nam frigidus atrox<br> Expulerat nubes boreas celum que serenum<br> Reddiderat- sicco detergens nubila flatu<br> Sidereum cursum uates spectabat ab alto<br> Monte- loquens tacite sub diuo talia dicens<br> Quid sibi uult radius martis regem ne peremptum<br> Portendit nouiter rutilans- alium que futurum<br> Sic equidem uideo nam constantinus obiuit<br> Jpsius que nepos scelerata sorte conanus<br> Per patrui iugulum sumpto diademate rex est<br> At tu summa uenus que certo limite Labens<br> Jnfra zodiacum solem comitaris euntem<br> Quid tibi cum radio qui duplex ethera findit<br> Discidium ne mei sectus portendit amoris<br> Talis enim radius diuisos signat amores<br> Forsitan absentem me guendoloena reliquit<br> Alterius que uiri gaudens complexibus heret<br> Sic igitur uincor- sic alter fungitur illa<br> Sic mea iura michi dum demoror eripiuntur<br> Sic equidem nam segnis amans superatur ab illo<br> Qui non est segnis nec abest set cominus instat<br> At non inuideo nubat nunc omine dextro<br> Vtatur que nouo me permittente marito<br> Crastina cumque dies illuxerit- ibo- feram que<br> Mecum munus ei promissum quando recessi<br> Dixerat- et siluas et saltus circuit omnes:<br> Cerorum que greges- agmen collegit in unum<br> Et damas- capreas que simul ceruo que resedit<br> Et ueniente die compellens agmina pre se<br> Festinans uadit quo nubit guendoloena<br> Postquam uenit eo pacienter stare coegit<br> Ceruos ante fores- proclamans guendoloena<br> Gendoloena ueni te talia munera spectant<br> Ocius ergo uenit subridens Guendoloena<br> Gestari que uirum ceruo- miratur et illum:<br> Sic parere uiro tantum quoque posse ferarum<br> Vniri numerum quas pre se solus agebat<br> Sicut pastor oues quas ducere sueuit ad herbas<br> <br> </p>    
 <p>Stabat ab excelsa sponsus spectando fenestra<br> Jn solio mirans equitem- risum que mouebat<br> Ast ubi uidit eum uates- animo que quis esset:<br> Calluit- extemplo diuulsit cornua cervo<br> Quo gestabatur- uibrata que iecit in illum<br> Et caput illius penitus contriuit- eumque<br> Reddidit exanimem uitamque fugauit in auras<br> Ocius inde suum talorum uerbere ceruum<br> Diffugiens egit siluas que redire parauit<br> Egrediuntur ad hec ex omni parte clientes<br> Et celeri cursu uatem per rura sequuntur<br> Jlle quidem uelox sic precurrebat- ut isset<br> Ad nemus intactus- nisi preuius amnis obesset<br> Nam dum torrentem fera prosiliendo mearet<br> Elapsus rapida cecidit merlinus in vnda<br> Circueunt ripas famuli capiunt que natantem<br> Adducunt que domum uinctum que dedere sorori<br> <br> </p>    
 <p>Captus item uates fit tristis et optat obire.<br> Ad siluas- pugnat que suos dissoluere nexus<br> Et ridere negat- potum que cibum que refutat<br> Tristicia que sua tristem facit esse sororem<br> Ergo uidens illum rodarchus pellere cunctam:<br> Leticiam- nec uelle dapes libare paratas<br> Educi precepit eum miseratus in vrbem<br> Per fora- per populos ut letior esset evndo-<br> Resque uidendo nouas que uendebantur ibidem<br> <br> </p>    
 <p>Ergo uir eductus dum progrederetur ab aula<br> Jnspicit ante fores famulem sub paupere cultu<br> Qui seruabat eas poscentem pretereuntes<br> Ore tremente uiros ad uestes munus emendas<br> Mox stetit et risit uates miratus egentem<br> <br> </p>    
 <p>Jllinc progressus noua calciamenta tenentem<br> Spectabat iuuenem commercantem que tacones<br> Tunc iterum risit renuit que diutius ire<br> Per fora- spectandus populis quos inspiciebat<br> At nemus optabat quod crebro respiciebat<br> Quo nitebatur uetitos diuertere gressus<br> <br> </p>    
 <p>Jnde domum famuli redeunt- ipsum que cachinnum:<br> Bis mouisse ferunt- siluas quoque uelle redire<br> Ocius ergo uolens rodarchus scire quid esset<br> Quod portendisset risu dissoluere nexus<br> Jlico iussit ei concedens posse reuerti<br> Ad solitas siluas si risus exposuisset<br> Letior assistens respondit talia vates<br> <br> </p>    
 <p>Janitor ante fores tenui sub ueste sedebat<br> Et uelut esset inops rogitabat pretereuntes<br> Vt largirentur sibi quo uestes emerentur<br> Ipsemet interea subter se denariorum<br> Occultos cumulos- occultus diues habebat<br> Jllud ergo risi tu terram verte sub ipso<br> Nummos inuenies seruatos tempore Longo<br> Jllinc ulterius uersus fora ductus- ementem:<br> Calciamenta uirum uidi- pariter que tacones<br> Vt postquam dissuta forent- usuque forata:<br> Jlla resartiret- primos que pararet ad usus<br> Jllud item risi- quoniam nec calciamentis<br> Nec superaddet eis miser ille taconibus vti<br> Postmodo compos erit quia iam submersus in undis<br> Fluctuat ad ripas- tu uade uidere- videbis<br> Dicta probare uiri cupiens rodarchus ad ampnem<br> Circumquaque suos iubet ocius ire clientes<br> Vt si forte uirum per proxima littora talem<br> Demersum uideant festina uoce renarrent<br> Jussa ducis peragunt- nam fluuia circumeuntes<br> Submersum iuuenem squalentes inter harenas<br> Jnueniunt redeunt que domum- regi que renarrant<br> At rex interea forium custode remoto<br> Suffodit et uertit terram reperit que sub ipsa<br> Thesaurum positum uatem que iocosus adorat<br> <br> </p>    
 <p>His igitur gestis uates properabat abire<br> Ad solitas siluas populos exosus in urbe<br> Precipiebat ei secum regina manere<br> Optatum que nemus postponere donec abirent<br> Que tunc instabant candentis frigora brume<br> Atque rediret item teneris cum fructibus estas<br> Unde frui posset dum tempora sole calerent<br> Jlle repugnabat- uerbis et talibus illam<br> Alloquitur- cupiens secedere frigore spreto<br> <br> </p>    
 <p>O dilecta soror quid me retinere Laboras<br> Non me bruma suis poterit terrere procellis<br> Non gelidus boreas cum flatu seuit iniquo<br> Balantum que greges subita cum grandine ledit<br> Non conturbat aquas diffusis imbribus auster<br> Quin nemorum deserta petam- saltus que uirentes<br> Contentus modico potero perferre pruinam<br> Jllic arboreis sub frondibus inter olentes<br> Herbarum flores estate iacere iuuabit<br> Ne tamen esca michi brumali tempore desit<br> Jn siluis compone domos- adhibe que clientes<br> Obsequium que michi facient escas que parabunt<br> Cum tellus gramen- fructum que negauerit arbor<br> Ante domos alias unam compone remotam<br> Cui sex dena decem dabis hostia- tot que fenestras<br> Per quas igninouum uideam cum uenere phebum<br> Jnspitiam que polo labentia sydera noctu<br> Que me de populo regni ventura docebunt<br> Totque notatores que dicam scribere docti<br> Assint et studeant- carmen mandare tabellis<br> To quoque sepe ueni soror- o dilecta meam que:<br> Tunc poteris releuare famem- potu que cibo que<br> Dixit- et ad siluas festinis gressibus iuit<br> Paruit ergo soror nam iussam condidit aulam<br> Atque domos alias et quicquit iusserat illi<br> Jlle quidem dum poma manent phebus que peracta<br> Altius ascendit- gaudet sub fronde manere<br> Ac peragrare nemus zephiris mulcentibus ornos<br> Tunc ueniebat yems rigidis hirsuta procellis<br> Que nemus et terras fructu spoliabat ab omni<br> Deficeret que sibi pluuiis instantibus esca<br> Tristis et esuriens dictam ueniebat ad aulam<br> Jllic multociens aderat regina- dapes que:<br> Et potum pariter fratri gauisa ferebat<br> Qui postquam uariis sese recreauerat escis<br> Mox assurgebat complaudebat que sorori<br> Deinde domum peragrans ad sidera respiciebat<br> Talia dum caneret que tunc uentura sciebat<br> <br> </p>    
 <p>O rabiem britonum quos copia diuiciarum<br> Vsque superueniens ultra quam debeat effert<br> Nolunt pace frui- stimulis agitantur herinis<br> Ciuiles acies cognata que prelia miscent<br> Ecclesias domini paciuntur habere ruinam<br> Pontifices que sacros ad regna remota repellunt<br> Cornubiensis apri conturbant queque nepotes<br> Jnsidias sibimet ponentes ense nephando<br> Jnterimunt sese- nec regno iure potiri<br> Expectare uolunt regni diademate rapto<br> Jllic quartus erit crudelior asperior que<br> <br> </p>    
 <p>Hinc lupus equoreus debellans uincet et ultra<br> Sabrinam uictum per barbara regna fugabit<br> Jdem kaerkeri circumdabit obsidione<br> Passeribus que domos et menia trudet ad imum<br> Classe petet gallos- set telo regis obiuit<br> Rodarchus moritur postquam discordia Longa<br> Scotos et Cumbros per longum tempus habebit<br> Donec crescenti tribuatur cumbria denti<br> Cambrigei missos post illos cornubienses<br> Afficient bello- nec eos lex ulla domabit<br> Kambria gaudebit suffuso sanguine semper<br> Gens inimica deo quid gaudes sanguine fuso<br> Kambria compellet fratres committere pugnas<br> Et dampnare suos scelerata morte nepotes<br> <br> </p>    
 <p>Scotorum cunei trans humbrum sepius ibunt<br> Obstantes que uiros periment pietate remota<br> Non impune tamen nam cesus ductor obibit<br> Nomen habebit equi qui fiet seuus in illo<br> Finibus ex nostris heres expulsus abibit<br> Scote reconde tuos quos nudas ocius enses<br> Vis tibi dispar erit nostra cum gente feroci<br> <br> </p>    
 <p>Corruet urbs acelud- nec eam reparabit in euum<br> Rex aliquis donec subdatur scotcus apello<br> <br> </p>    
 <p>Urns sigeni et turres et magna palatia plangunt<br> Diruta donec eant ad pristina predia cambri<br> Kaeptis in portu sua menia rupta videbit<br> Donec eam locuples cum uulpis dente reformet<br> <br> </p>    
 <p>Urbs loel spoliata suo pastore vacabit<br> Donec reddat ei cambucam uirga Leonis<br> <br> </p>    
 <p>Urbs rutupi portus in littora strata iacebit<br> Restaurabit eam galeata naue rutenus<br> Menia meneuie reparabit quitus ab illo<br> Per quem palla sibi reddetur dempta per annos<br> In que tuo sabrina sinu cadet urbs legionum<br> Amittet que suos ciues per tempora Longa<br> Hos sibi reddet item cum uenerit ursus in agno<br> Saxonici reges expulsis ciuibus vrbes<br> Rura - domos que simul per tempora longa tenebunt<br> Ex hiis gestabunt ter tres diadema dracones<br> Ducenti monachi perimentur in urbe Leyri<br> Et duce depulso uacuabit menia saxo<br> Qui prior ex anglis erit in diademate bruti<br> Restaurabit item uacuatam cedibus urbem<br> Gens fera per patriam prohibebit crisma sacre<br> Inque dei domibus ponet - simulachra deorum<br> Postmodo roma deum reddet mediante cuculla<br> Rotabit que domos sacro sacer imbre sacerdos<br> Quas renouabit item pastoribus intro locatis<br> Legis diuine seruabunt iussa subinde<br> Plures ex illis et celo iure fruentur<br> Jd uiolabit item gens impia plena ueneno<br> Miscebit que simul uiolentur fas que nephas que<br> Vendet in extremos fines trans equora natos<br> Cognatos que suos iram que tonantis inibit<br> O scelus infandum quem conditor orbis honore<br> Celi dignatus cum libertate creauit<br> Jllum more bouis uendi duci que ligatum<br> Cessabit miserande- deo qui proditor olim<br> Jn dominum fueras - cum primum regna subisti<br> Classe superuenient daci populoque subacto<br> Regnabunt breuiter propulsati que redibunt<br> His duo iura dabunt quos ledet acumine caude<br> Federis oblitus pro sceptri stemate serpens<br> Jndeque neustrenses ligno trans equora vecti<br> Vultus ante suos et uultus retro ferentes<br> Ferratis tunicis et acutis ensibus anglos<br> Acriter inuadent- periment campo que fruentur<br> Plurima regna sibi submittent atque domabunt<br> Externas gentes per tempora donec erinus<br> Circumquaque uolans uirus diffundet in ipsos<br> Tum pax atque fides et uirtus omnis abibit<br> Undique per patrias committent prelia ciues<br> Virque uirum prodet non inuenietur amicus<br> Coniuge despecta meretrices sponsus adibit<br> Sponsa que cui cupiet despecto coniuge nubet<br> Non honor ecclesiis seruabitur ordo peribit<br> Pontifices tunc arma ferent - tunc castra sequentur<br> In tellure sacra turres et menia ponent<br> Militibusque dabunt quod deberetur egenis<br> Diuiciis rapti mundano tramite current<br> Eripient que deo quod sacra tyara vetabit<br> Tres diadema ferent per quos fauor ille nouorum<br> Quartus erit sceptris - pietas cui leua nocebit<br> Donec sit genitro suo vestitus ut apri<br> Dentibus accinctus galeati transeat umbram<br> Quatuor ungentur uice uersa summa petentes<br> Et duo succedent - quia sic diadema rotabunt<br> Vt moneant gallos in se fera bella mouere<br> Sextus hibernenses et eorum nomina uertet<br> Qui pius et prudens populos renouabit et urbes<br> Hec uortigerno cecini prolixius olim<br> Exponendo duum sibi mistica bella draconum<br> Jn ripa stagni quando consedimus hausti<br> At tu uade domum morientem uisere regem<br> O dilecta soror thelgesino que venire<br> Precipe- namque loqui desidero plurima secum<br> Venit enim nouiter de partibus armoricanis<br> Dulcia quo didicit sapientis dogmata gilde<br> Jt ganieda domum thelgesinum que reuersum<br> Defunctumque ducem reperit - tristesque clients<br> Ergo fluens lacrimis collabitur inter amicos<br> Et laniat crines - et profert talia dicens<br> <br> </p>    
 <p>Funera rodarchi mulieres plangite mecum<br> Ac deflete uirum qualem non protulit orbis<br> Hactenus in nostro quantum discernimus euo<br> Pacis amator erat populo nam iura feroci<br> Sic dabat ut nulli ius inferretur ab vllo<br> Tractabat sanctum iusto moderamine clerum<br> Jure regi populo summos humiles que sinebat<br> Largus erat- nam multa dabat- uix quid retinebat<br> Omnibus omnis erat faciens quodcumque decebat<br> Flos equitum- regumque decor. regni que columpna<br> Heu michi qui fueras inopinis uermibus esca :<br> Nunc datus es - corpus que tuum putrescit in urna<br> Set ne cubile tibi post serica pulcra paratur<br> Siccine sub gelido caro candida regia membra<br> Condentur saxo - nec eris nisi puluis et ossa<br> Sic equidem - nam sors hominum miseranda per euum<br> Ducitur - ut nequeant ad pristina iura reduci<br> Ergo nichil prodest pereuntis gloria mvndi<br> Que fugit atque redit - fallit Leditque potentes<br> Melle suo delinit apes - quod postmodo pungit<br> Sic quos demulsit diuertens gloria mundi<br> Fallit - et ingrate collidit uerbe caude<br> Fit breue quod prestat - quod habet durabile non est<br> More fluentis aque transit quodcumque ministrat<br> Quid rosa si rutilet - si candida lilia uernent<br> Si sit pulcher homo - uel equus - uel cetera plura<br> Jsta creatori - non mundo sunt referenda<br> Felices igitur qui perstant corde piato<br> Obsequium que deo faciunt - mundumque relinqunt<br> Jllis perpetuo fungi concedet honore<br> Qui sine fine regit christus qui cuncta creauit<br> Vos igitur proceres - uos menia celsa - lares que<br> Vos nati dulces - mundanaque cuncta relinquo<br> Et cum fratre meo siluas habitabo - deumque :<br> Leta mente colam nigri cum tegmine pepli<br> Hec ait atque suo persoluit iusta marito<br> Signauit que suam cum tali carmine tumbam<br> Rodarchus largus - quo largior alter in orbe :<br> Non erat - hic modica magnus requiescit in urna<br> <br> </p>    
 <p>Venerat interea merlinum uisere vatem<br> Tunc telgesinus qui discere missus ab illo<br> Quid uentus - nimbus ue foret - nam mixtus uterque<br> Tunc simul instabat et nubila conficiebant<br> Hec documenta dabat socia dictante minerua<br> <br> </p>    
 <p>Quatuor ex nichilo produxit conditor orbis<br> Vt fierent rebus precedens causa creandis<br> Materies que simul concordi pace iugata<br> Celum quod stellis depinxit et altius extat<br> Et quasi testa nucem circumdans omnia claudit<br> Aera deinde dedit formandis uocibus aptum<br> Quo mediante dies et noctes sidera prestant<br> Et mare - quod terras cingit ualido que recursu<br> Quatuor amfractus faciens sic aera pulsat<br> Vt generet uentos qui quatuor esse feruntur<br> <br> </p>    
 <p>Vique sua stantem nec se leuitate mouentem<br> Supposuit terram partes in quinque resectam<br> Quarum que media non est habitanda calore<br> Extremeque due pre frigore diffugiuntur<br> Temperiem reliquis permisit habere duabus<br> Has homines habitant - uolucres que greges que ferarum<br> <br> </p>    
 <p>Vt que darent subitas pluuias quo crescere fructus<br> Arboris et terre facerent apergine miti<br> Adiecit celo nubes - que sole ministro<br> Sicut utres fluuiis occulta lege replentur<br> Jnde per excelsum scandentes ethera sumptos<br> Diffundunt latices uentorum uiribus acte<br> Hinc fiunt imbres - hinc nix - hinc grando rotunda<br> Cum gelidus madidus mouet sua flamina uentus<br> Qui nubes penetrans quales facit egerit amnes<br> Naturam que suam zonarum proximitate<br> Ventorum sibi quisque trahit dum nascitur illuc<br> <br> </p>    
 <p>Post firmamentum quo lucida sidera fixit<br> Ethereum celum posuit - tribuit que colendum<br> Cetibus angelicis quos contemplatio digna<br> Ac dulcedo dei reficit miranda per euum<br> Hoc quoque depinxit stellis et sole chorusco<br> Jndicens legem que certo limite stella<br> Per sibi commissum posset discurrere celum<br> <br> </p>    
 <p>Postmodo supposuit lunari corpore fulgens<br> Aerium celum quod per loca celsa redundat<br> Spirituum cuneis qui nobis compaciuntur<br> Et colletantur dum sic aliter ue mouemur<br> Sunt que preces hominum soliti perferre per auras<br> Atque rogare deum quod sit placabilis illis<br> Affectum que dei sompno uel uove referre<br> Vel signis aliis ut fiant inde scientes<br> <br> </p>    
 <p>At caco demonibus post lunam subtus habundat<br> Qui nos decipiunt et temptant fallere docti<br> Et sibi multociens ex aere corpore sumpto<br> Nobis apparent et plurima sepe sequuntur<br> Quin etiam coitu mulieres agrediuntur<br> Et faciunt grauidas generantes pore prophano<br> Sic igitur celos habitatos ordine terno<br> Spirituum fecit - foueant ut singula queque<br> Ac renouet mundum renouato germine rerum<br> <br> </p>    
 <p>Et mare per species uarias distinxit - ut ex se<br> Proferret rerum formas generando per euum<br> Pars etenim feruet - pars friget - et una duabus:<br> Temperiem sumens- nobis alimenta ministrat<br> <br> </p>    
 <p>Ast ea que feruet baratrum cum gentibus acris<br> Circuit et tetri diuersis fluctibus orbent<br> Secernit refluens ignes ex ignibus augens<br> Jllic descendunt qui leges transgrediuntur<br> Postposito que deo- quo uult peruersa uoluntas<br> Jncedunt auidi corrumpere quod prohibentur<br> Trux ibi stat iudex equali lance rependens<br> Cumque suum meritum condignaque debita soluit<br> <br> </p>    
 <p>Alter que friget pretonsas uoluit harenas<br> Quas secum gignit uicino prima uapore<br> Quando suos radios inmiscet stella diones<br> Hanc perhibent arabes gemmas generare micantes<br> Dum peragrat pisces dum respicit equora flammis<br> Hec uirtute sua populis gestantibus ipsas<br> Prosunt- et multos reddunt seruant que salubres<br> Has quoque per species distinxit ut omnia factor<br> Vt discernamus per formas per que colores-<br> Cuius sint generis- cuius uirtutis aperte<br> <br> </p>    
 <p>Tercia forma maris que nostram circuit orbem<br> Proximitate sua nobis bona multa ministrat<br> Nutrit enim pisces et sal producit habunda<br> Fertque refertque rates commercia nostra ferentes<br> Vnde suo lucro subito fit diues egenus<br> Vicinam fecundat humum- pascit que uolucres<br> Quas perhibent ortas illinc cum piscibus esse<br> Dissimilique tamen nature iure mouentur<br> Plus etenim dominatur eis quam piscibus equor<br> Vnde leues excelsa petunt per inane uolantes<br> <br> </p>    
 <p>At piscis suus humor agit reprimit que sub undis<br> Nec sunt ut uiuant dum sicca luce fruuntur<br> Hos quoque per species distinxit factor eorum<br> Naturam que dedit distinctis unde per euum<br> Mirandi fierent- egrotanti que salubres<br> <br> </p>    
 <p>Nempe ferunt nullum cohibere libidinis estum<br> Set reddit cecos iugiter uescentis ocellos<br> At qui nomen habet timeos de flore timallus<br> Sic quoniam redolet uescentem sepius illo<br> Protrahit- ut tales oleat per flumina pisces<br> <br> </p>    
 <p>Femineo sexu subtracto iure murenas<br> Esse ferunt cunctas- coeunt tamen ac renouantur<br> Multiplicat que suos alieno germine fetus<br> Conueniunt etenim per littora sepius angues<br> Quo degunt faciunt que sonos ac sibila grati<br> Et sic eductis coeunt ex more murenis<br> <br> </p>    
 <p>Est quoque mirandum quod semipedalis ethinus<br> Herens cui fuerit fixam quasi litore Nauem<br> Detinet in ponto nec eam permittet abire<br> Donec discedat- tali uirtuti timendus<br> <br> </p>    
 <p>Quemque uocant gladum quia rostro ledit acuto<br> Sepius hunc nantem metuunt accedere naui<br> Nam si sumptus erit confestim perforat illam<br> Et mergit sectam subito cum gurgite nauem<br> <br> </p>    
 <p>Fit que suis cristis metuendus serra carinis<br> Quas infigit eis dum subnatat- atque secatas<br> Deicit in fluctus crista uelut ense timendus<br> <br> </p>    
 <p>Equoreus que draco qui fertur habere uenenum<br> Sub pennis metuendus erit capientibus illum-<br> Et quociens pungit ledit fundendo uenenum<br> <br> </p>    
 <p>Ast alias clades torpedo fertur habere<br> Nam qui tangit eam uiuentem: protinus illi<br> Brachia cum pedibus torpent et cetera membra<br> Officio que suo quasi mortua destituuntur<br> Sic solet esse nocens illius corporis aura<br> <br> </p>    
 <p>Hiis deus- ac aliis ditauit piscibus equor<br> Adiecit que suis plures in fructibus orbes<br> Quos habitant homines pro fertilitate reperta<br> Quam producit ibi fecundo cespite tellus<br> Quarum prima quidem melior que britannia fertur<br> Vbertate sua producens singula rerum<br> Fert etenim segetes que nobile munus odoris<br> Vsibus humanis tribuunt reddendo per annum:<br> Siluas et saltus et ab hiis stillantia mella<br> Aerios montes lateque uirentia prata<br> Fontes et fluuios- pisces- pecudes- que feras- que<br> Arboreos fructus- gemmas- preciosa metalla<br> Et quicquit prestare solet natura creatrix<br> Preterea fontes unda feruente salubres<br> Que fouet egrotos et balnea grata ministrat<br> At subito sanos pellit languore repulso<br> Sic ac blandus eos regni dum sceptra teneret<br> Constituit- nomen que sue consortis alaron<br> Vtilis- ad plures laticis medicamine morbos<br> Set mage femineos ut sepius unda probauit<br> <br> </p>    
 <p>Adiacet huic thanatos que multis rebus habundat<br> Mortifero serpente caret- tollit que uenenum<br> Si cua cum uino tellus commixta bibatur<br> <br> </p>    
 <p>Orchades a nobis nostrum quoque diuidit equor<br> Hec tres ter dene se iuncto flumine fiunt<br> Bis dene cultore carent- alie que coluntur<br> <br> </p>    
 <p>Vltima que ytilie nomen de sole recepit<br> Propter solsticium quod sol estiuus ibidem<br> Dum facit- auertit radium ne luceat ultra<br> Abducit que dies ut semper nocte perhenni<br> Aer agat tenebras faciat quoque frigore pontum<br> Concretum pigrum que simul ratibus que negatum<br> <br> </p>    
 <p>Jnsula post nostram prestantior omnibus esse<br> Fertur hibernensis felici fertilitate<br> Est etenim maior nec apes- nec aues nisi raras<br> Educit- penitus que negat generare colubres<br> Vnde fit ut tellus illinc auecta lapis ue<br> Si superaddatur serpentes tollat apes que<br> Gadibus herculeis adiungitur insula gades<br> Nascitur hic arbor cuius de cortice gummi<br> Stillat- quo gemine fiunt super illita iura<br> <br> </p>    
 <p>Hesperides uigilem perhibentur habere draconem<br> Quem seruare ferunt sub frondibus aurea poma<br> <br> </p>    
 <p>Gorgades habitant mulieres corprois hirci<br> Que celeri cursu lepores superare feruntur<br> <br> </p>    
 <p>Argire crisse que gerunt ut dicitur aurum<br> Argentum que simul ceu uilia saxa corinthus<br> <br> </p>    
 <p>Taprobana uiret fecundo cespite grata<br> Bis etenim segetes anno producit in vno<br> Bis gerit estatem- bis uer- bis coligit uuas<br> Et fructus alios nitidis gratissima gemis<br> <br> </p>    
 <p>Atilis eterno producit uere uirentes<br> Flores et frondes per tempora cuncta uirendo<br> Jnsula pomorum que fortunata uocatur<br> Ex re nomen habet quia per se singula profert<br> Non opus est illi sulcantibus arua colonis<br> Omnis abest cultus nisi quem natura ministrat<br> Vltro fecundas segetes producit et uuas<br> Nataque poma suis pretonso germine siluis<br> Omnia gignit humus uice graminis ultro redundans<br> Annis centenis aut ultra viuiter illic<br> Jllic iura nouem geniali lege sorores<br> Dant his qui ueniunt nostris ex partibus ad se<br> Quarum que prior est fit doctior arte medendi<br> Excedit que suas forma prestante sorores<br> Morgen ei nomen didicit que quid utilitatis<br> Gramina cuncta ferant ut languida corpora curet<br> Ars quoque nota sibi qua scit mutare figuram<br> Et resecare nouis quasi dedalus aera pennis<br> Cum uult est bristi- carnoti- siue papie<br> Cum uult in uestris es aere labitur horis<br> Hanc que mathematicam dicunt didicisse sorores<br> Moronoe- mazoe- gliten- glitonea- gliton<br> Tyronoe- thiten- cithara notissima thiten<br> Jlluc post bellum camblani uulnere lesum<br> Duximus arcturum nos conducente barintho<br> Equora cui fuerant et celi sydera nota<br> Hoc rectore ratis cum principe uenimus illuc<br> Et nos quo decuit morgen suscepit honore<br> Jnque suis talamis posuit super aurea regem<br> Stulta manu que sibi detexit uulnus honesta<br> Jnspexit que diu. tandem que redire salutem<br> Posse sibi dixit- si secum tempore Longo<br> Esset et ipsius uellet medicamine fungi<br> Gaudentes igitur regem commisimus illi<br> Et dedimus uentis redeundo uela secundis<br> <br> </p>    
 <p>Tunc merlinus ad hec ait- o dilecte sodalis<br> Postmodo quanta tulit uiolato federe regnum<br> Vt modo quod fuerat non sit- nam sorte sinistra<br> Subducti proceres ac in sua uiscera uersi<br> Omnia turbarunt ut copia diuiciarum<br> Fugerit ex prima bonitas que recesserit omnis<br> Et desolati uacuent sua menia ciues<br> Jnsuper incumbit gens saxon a marce feroci<br> Que nos et nostras iterum crudeliter urbes<br> Subuertit legem que dei uiolabit et edes<br> Nempe deus nobis ut corrigat insipientes<br> Has patitur clades ob crimina nostra uenire<br> <br> </p>    
 <p>Non dum desierat cum talia protulit alter<br> Ergo necesse foret populo transmittere quendam<br> Et mandare duci festina naue redire<br> Si iam conualuit solitis ut uiribus hostes<br> Arceat- et ciues antiqua pace reformet<br> <br> </p>    
 <p>Non merlinus ait non sic gens illa recedet<br> Vt semel in uestris ungues infixerit ortis<br> Regnum namque prius populos que iugabit et urbes<br> Viribus atque suis multis dominabitur annis<br> Tres tamen ex nostris magna uirtute resistent<br> Et multos periment et eos in fine domabunt<br> Set non perficient quia sic sententia summi<br> Judicis existit- britones ut nobile regnum<br> Temporibus multis amittant debilitate<br> Donec ab armorico ueniet temone conanus<br> Et cadualadrus cambrorum dum uenerandus<br> Qui pariter scotos- cambros et cornubienses<br> Armoricos que uiros sociabunt federe firmo<br> Amissum que suis reddent diadema colonis<br> Hostibus expulsis renouato tempore bruti<br> Tractabunt que suas sacratis legibus urbes<br> Jncipiunt reges iterum superare remotos<br> Et sua regna sibi certamine subdere forti<br> <br> </p>    
 <p>Nemo superstes erit tunc ex hiis qui modo uiuunt<br> Telgensinus ait nec tot fera prelia quemquam<br> Jnter conciues quot te uidisse putamus<br> <br> </p>    
 <p>Sic equidem merlinus ait- nam tempore multo<br> Vixi multa uidens et de nostratibus in se<br> Et de barbarica turbanti singula gente<br> <br> </p>    
 <p>Crimen quod memini cum constans proditus esset<br> Et Defugissent parui trans equora fratres<br> Vter et ambrosius ceperunt ilico bella<br> Per regnum fieri- quod tunc rectore carebat<br> Vortigernus enim consul gewissus in omnes<br> Agmina ducebat primas ut duceret illas<br> Ledens innocuos miseranda clade colonos<br> Denique ui subita rapuit diadema peremptis<br> Nobilibus multis et regni cuncta subegit<br> Ast hii qui fuerant cognato sanguine iuncti<br> Fratribus- if grauiter tolerantes igne cremare<br> Ceperunt cunctas infausti principis urbes<br> Et turbare suum crudeli milite regnum<br> Nec permiserunt illum cum pace potiri<br> Anxius ergo manens cum non obstare rebelli<br> Quiuisset populo- parat inuitare remotos<br> Ad sua bella uiros quibus obuius iret in hostes<br> Mox ex diuersis uenerunt partibus orbis<br> Pugnatos turme- quas excipiebat honore<br> Saxona gens etiam curuis aduecta carinis<br> Eius ad obsequium galeato milite uenit<br> Hinc duo prefuerant audaci pectore fratres<br> Horsus et hengistus qui prodicone nefanda<br> Postmodo leserunt populos- lesere quod urbes<br> Postquam namque ducem famulatus sedulitate<br> Attraxere sibi ciues quoque lite propinqua<br> Viderunt motos leuiter quo subdere regem<br> Possent in populos uerterunt arma feroces<br> Ruperunt que fidem proceres quoque premeditatos<br> Fraude necauerunt sedentes ferme uocatos<br> Jnsumil ut pacem secum fedus que iugarent<br> Truserunt que ducem niuei trans ardua montis<br> Que sibi de regno cepi cantare futura<br> Jnde domos prime peragrantes igne cremabant<br> Et nitebantur sibimet submittere cuncta<br> At uortimerus cum causa pericula regni<br> Expulsum que patrem bruti uidisset ab aula<br> Assensu populi sumpsit diadema: feramque:<br> Jnuasit gentem conciues dilaniantem<br> Atque coegit eam per plurima bella redire<br> Jn thanatum- qua classis erat que uexarat illam<br> Set dum diffugerent- bellator corruit horsus<br> Et plures alii nostris perimentibus illos<br> Jnde secutus eos circumdedit obsidione<br> Jlico rex tanathum terra que mari que resistens<br> Set non preualuit subito nam classe potiti<br> Vi magna fecere uiam- ducti que per equor<br> Exegere suam festino remige terram<br> <br> </p>    
 <p>Ergo triumphato bellis uictricibus hoste<br> Fit vortimerus rector uenerandus in orbe<br> Attrectando suum iusto moderamine regnum<br> Set soror hengisti successus renua tales<br> Jndignando ferens- protecta que fraude uenenum<br> Miscuit- existens pro fratre maligna nouerca<br> Et dedit ut biberet- fecit que perire bibentem<br> Confestimque suo mandauit trans freta fratri<br> Vt remearet item cum tot tantisque cateruis<br> Quot sibi pugnaces possent submittere ciues<br> Sic igitur fecit- nam tantus in agmina nostra<br> Venit- ut eriperet cunctis sua predia pregnans<br> Et loca per patrias penitus combureret igne<br> Hec ita dum fierent in finibus armoricanis<br> Vter et ambrosius fuerant cum rege Biduco<br> Jam gladio fiunt cuncti bello que probati<br> Et sibi diuersas sociabant undique turmas<br> Vt peterent natale solum- gentesque fugarent<br> Quod tunc instabant primam uastare paternam<br> Ergo dedere suas uento que mari que carinas<br> Presidio que suis conciuibus applicuerunt         <br> Nam vortigernum per cambrica regna fugatum<br> Jnclusum que sua pariter cum turre cremarunt<br> <br> </p>    
 <p>Enses inde suos uertere recenter in anglos<br> Congressi que simul uincebant sepius illos<br> Et uice transuersa deuincebantur ab illis        <br> Denique consortis magno conamine dextris<br> Jnstant nostrates et ledunt acriter hostes<br> Hengistum que necant christo que uolente triumphant<br> <br> </p>    
 <p>Hiis igitur gestis cleri- populi que fauore<br> Ambrosio regnum que datur- regni que corona      <br> Postmodo quam gessit tractando singula iuste<br> Emensis autem per lustra quaterna diebus<br> Proditur a medico moritur que bibendo uenenum<br> Mox germanus ei succesit iunior vter<br> Nec primum potuit regnum cum pace tueri     <br> Perfida gens etenim demum consueta redire<br> Venerat et solita uastabat cuncta phalange<br> Oppugnauit eam seuis congressibus vter<br> Et pepulit uictam trans equora remige uerso<br> Mox reformauit posito certamine pacem         <br> Progenuit que sibi natum qui postmodo talis<br> Extitit ut nulli fieret probitate secundus<br> Arturus sibi nomen erat regnum que per annos<br> Optinuit multos postquam pater uter obiuit<br> Jd que dolore graui gestum fuit atque labore<br> Et nece multorum per plurima bella uirorum<br> Nam dum predictus princeps langueret ab angla<br> Venerat infidus populos- cunctas que per enses<br> Trans humbrum patrias submiserat ac periones<br> Et puer arturus fuerat- nec debilitate<br> Etatis poterat tantas compescere turmas<br> Ergo consilio cleri populi que recepto<br> Armorico regi mittens mandauit Hoeli<br> Vt sibi presidio festina classe rediret<br> Sanguis enim communis eos sociabat amor que<br> Alter ut alterius deberet dampna Leuare<br> Mox igitur collegit hoel ad bella feroces<br> Circumquaque uiros et multis milibus ad nos<br> Venit et arturo sociatus pertulit hostes<br> Sepius agrediens et stragem fecit acerbam<br> Hoc socio securus erat fortis que per omnes<br> Arturus turmas dum progrederetur in hostes<br> Quos tandem uicit patriam que redire coegit<br> Composuit que suum legum moderamine regnum<br> Mox quoque submisit post hec certamina scotos<br> Ac hibernenses conuertens bella feroces<br> Supposuit patrias illatis uiribus omnes<br> Et norwegenses trans equora lata remotos<br> Subdidit et dacos inuisa classe petitos<br> Gallorum populos ceso frollone subegit<br> Cui curam prime dederat romana potestas<br> Romanos etiam bello sua regna petentes<br> Obpugnans uicit- procuratore perempto<br> Hybero lucio qui tunc collega que legnis<br> Jnduperatoris fuerat iussuque senatus<br> Venerat ut fines gallorum demeret illi<br> <br> </p>    
 <p>Ceperat interea nostrum sibi subdere regnum<br> Jnfidus iustos modredus desipiens que<br> Jllicitam uenerem cum coniuge regis agebat<br> Rex etenim transire uolens ut fertur in hostes<br> Reginam regnum que suum commiserat illi<br> Ast ut fama mali tanti sibi uenit ad aures<br> Distulit hanc belli curam primam que reuertens<br> Applicuit multis cum milibus- atque nepotem<br> Obpugnans pepulit trans equora diffugientem<br> Jllic collectis uir plenus prodicione<br> Vndique saxonibus cepit committere pugnam<br> Cum duce set cecidit deceptus gente prophana<br> Jn qua confisus tantos inceperat actus<br> O quantas hominum strages matrum que dolores<br> Quarum conciderant illic per prelia nati<br> Jllic rex etiam letali uulnere Lesus<br> Deseruit regnum- tecumque per equora uectus<br> Vt predixisti nimpharum uenit ad aulam<br> Jlico modredi duo nati regna uolentes<br> Subdere quisque sibi ceperunt bella mouere<br> Alternaque suos prosternere cede propinquos<br> Deinde nepos regis dux constantinus in illos<br> Acriter insurgens populos laniauit et urbes<br> Prostratis que simul crudeli morte duobus<br> Jura dedit populo regni diademate sumpto<br> Nec cum pace fuit quoniam cognatus in illum<br> Prelia dira mouens- uiolauit cuncta conanus<br> Proripuit que sibi regiones- rege perempto-<br> Quas nunc debiliter nec cum ratione gubernat<br> <br> </p>    
 <p>Hoc illo dicente cito uenere clientes<br> Et dixere sibi fontem sub montibus illis<br> Erupisse nouum- latices que refundere puros<br> Qui iam manantes longe per concaua uallis<br> Girabant saltus refluo cum murmure lapsu<br> Mox igitur spectare nouum : consurgit uterque<br> Festinus fontem uiso que resedit in herba<br> Merlinus- laudat que locum- limphas que fluentes<br> Et miratur eas de cespite taliter ortas<br> Moxque siti captus se proclinauit in amnes<br> Potauit que libens et tempora proluit unda<br> Vtque per internos alui stomachique meatus<br> Humor iit laticis subsedauitque uaporem<br> Corporis interni- confestim mente recepta<br> Sese cognouit- rabiem quoque perdidit omnem<br> Et qui torpuerat per longum tempus in illo<br> Sensus item rediit- mansit que quod ante manebat<br> Sanus et incolumis rursus ratione recepta<br> <br> </p>    
 <p>Ergo deum laudans uultus ad sidera tollit<br> Edidit et uoces deuoto famine tales<br> O rex siderea quo constant machina celi<br> Quo mare- quo tellus- leto cum germine- fetus<br> Dant que fouent suos crebro que iuuamine prosunt<br> Humano generi profusa fertilitate<br> Quo sensus rediit mentisque reuanuit error<br> Raptus eram michimet quasi spiritus acta sciebam<br> Preteriti populi predicebamque futura<br> Tunc rerum secreta sciens- uolucrumque uolutus<br> Stellarum que uagos motus- lapsus que natantum<br> Jd me uexabat- naturalem que negabat<br> Humane menti districta lege quietem<br> Nunc in me redii uideorque uigore moueri<br> Quo uegetare meos animus consueuerat arctus<br> Ergo summe pater tibi sic obnoxius esse<br> Debeo- condignas ut digno pectore laudes<br> Dicam semper agens letus libamina Leta<br> Bis etenim tua larga manus- michi profuit uni<br> Munere dando nouum uiridi de cespite fontem<br> Nam modo possideo latices quibus ante carebam<br> Et reducem capitis sumpsi potando salutem<br> <br> </p>    
 <p>Jsta set inde uenit bis- o dilecte sodalis<br> Vt fons iste nouus sic effluit atque reformet<br> Me michi que fueram quasi uecors hactenus ex me<br> <br> </p>    
 <p>Telgesinus ait- rerum moderator opimus<br> Flumina per species diuisit et addidit ultro<br> Cumque suas uires ut prosint sepius egris<br> <br> </p>    
 <p>Sunt etenim fontes- fluuii que lacus que per orbem<br> Qui uirtute sua multis et sepe medentur<br> Albula namque rapax rome fluit amne salubri<br> Quem sanare ferunt certo medicamine uulnus<br> <br> </p>    
 <p>Manat in italia fons alter- qui ciceronis<br> Dicitur- hic oculos ex omni uulnere curat<br> <br> </p>    
 <p>Ethiopes etiam stagnum perhibentur habere<br> Quo uelut ex oleo facies perfusa nitescit<br> <br> </p>    
 <p>Affrica fert fontem qui uulgo zema uocatur<br> Potus dat uoces subita uirtute canoras<br> <br> </p>    
 <p>Dat lacus italie dictonus tedia vini<br> Qui de fonte chios potant perhibentur habere<br> <br> </p>    
 <p>Fertur habere duos tellus boetica fontes<br> Hic facit inmemores- memores facit ille bibentes<br> Continent ipsa lacum tam dira peste uotiuum<br> Vt generet furias nimie que libidinis estum<br> <br> </p>    
 <p>Fons syticus uenerem- uenerisque repellit amorem<br> <br> </p>    
 <p>Campana regione fluunt ut dicitur amnes<br> Qui faciunt steriles fecundas flumine poto<br> Jdem dicuntur furias abolere virorum<br> <br> </p>    
 <p>Ethiopum tellus fert rubro flumine fontem<br> Qui bibit ex ilo limphaticus inde redibit<br> <br> </p>    
 <p>Fons lentus fieri numquam permittit abortum<br> Sunt duo sycilie fontes steriles facit alter<br> Alter fecundans geniali Lege puellas<br> <br> </p>    
 <p>Flumina thessalie duo sunt uirtutis opime<br> Hoc potans nigrescit ouis- candescit ab illo<br> Ast ab utroque bibens uariato uellere degit<br> <br> </p>    
 <p>Clitumnus lacus est quem continet umbrica tellus<br> Hic aliquando boues fertur producere magnos<br> Jn que reatina fit equorum dura palude<br> Vngula confestim dum progrediuntur arenas<br> <br> </p>    
 <p>A falci que lacu iudee corpora mergi<br> Nequaquam possunt uuegetat dum spiritus illa<br> <br> </p>    
 <p>At contra stagnum sygen fert indica tellus<br> Quo res nulla natat- set mergitur ilico fundo<br> <br> </p>    
 <p>Et lacus est aloe quo res non mergitur ulla<br> Omnia set fluitant quamuis sint plumbea saxa<br> <br> </p>    
 <p>Fons quoque marsidie compellit saxa natare<br> Stix fluuius de rupe fluit- perimet que bidentes<br> Has clades eius testatur achadia tellus<br> <br> </p>    
 <p>Fons ydumeus quater inmutando diebus<br> Mira lege suos fertur uariare colores<br> Puluerilentus enim uiridus que fit ordine uerso<br> Fit quoque sanguines- fit limpidus amne decoro<br> Ex hiis per ternos unum retinere colorem<br> Asseritur menses semper uoluentibus annis<br> <br> </p>    
 <p>Rogotis lacus est eius quoque profluit unda<br> Ter fit amara die- ter dulci grata sapore<br> <br> </p>    
 <p>Epirir de fonte faces ardere feruntur<br> Extincte rursus que suum deponere lumen<br> <br> </p>    
 <p>Sic algere die perhibetur fons garamantum<br> Et uice transuersa tota feruescere nocte<br> Vt neget accessum pre frigore pre que calore<br> Sunt et aque calide multos feruore minantes<br> Feruorem que trahunt dum perlabuntur alumen<br> Aut sulphur quibus est uis ignea grata medendi<br> His aliis que deus ditauit uiribus amnes<br> Vt fierent egris subite medicina salutis<br> Et manifestarent quanta uirtute creator<br> Premineat rebus dum sic operatur in illis<br> Hos etiam latices summa ratione salubres<br> Esse reor- subitam que reor conferre medelam<br> Nunc potuere nouo sic erumpendo liquore<br> Hii modo sub terra per concaua ceca fluebant<br> Vt plures alii qui submanare feruntur<br> Forsitan excursus illorum prepediente<br> Obice uel saxi- uel terre- pondere Lapse<br> Retrogradum cursum facientes arbitror illos<br> Paulatim penetrasse solum fontem que dedisse<br> Sic plures manare uides- iterum que redire<br> Sub terram rursus que suas tenuisse cauernas<br> Hec ita dum gererent: rumor discurrit ubique<br> Jn calidone nouum siluis erumpere fontem<br> Sanatum que uirum post quam potauit ab illo<br> Temporequi multo rabie corruptus- et isdem<br> Extiterat siluis- ritu uiuendo ferarum<br> Mox igitur uenere duces- proceres que uidere-<br> Et colletari curato flumine vati<br> Cum que statum prime per singula notificassent<br> Atque rogaretur sua sceptra resumere rursus<br> Et tractare suam solito moderamine gentem<br> Sic ait- o iuuenes mea non hoc exigit etas<br> Jn senium uergens que sic michi corripit artus<br> Vt uix preteream laxatis viribus arua<br> Jam satis exegi longeuo tempore Letos<br> Glorificando dies michi dum rideret habundans<br> Copia magnarum profuse diuiciarum<br> <br> </p>    
 <p>Roboris annosi silua stat quercus in ista<br> Quam sic exegit consumens cuncta uetustas<br> Vt sibi deficiat succus penitus que putrescat<br> Hanc ego cum primum cepisset crescere uidi<br> Et glandem de qua processit forte cadentem<br> Dum super astaret picus- ramum que uideret<br> Hic illam creuisse suo iam pene sedebam<br> Singula prospiciens tunc et uerebar in istis<br> Saltibus atque locum memori cummente notaui<br> Ergo diu uixi- mea me grauitate senectus<br> Detinuit dudum- rursus regnare recuso<br> Me calidonis opes uiridi sub fronde manentem<br> Delectant pocius quam quas fert india gemme<br> Quam quod habere tagus per littora dicitur aurum<br> Quam segetes situle- quam dulcis methidis uue<br> Aut celse turres- aut cincte menibus urbes<br> Aut fraglascentes tirio medicamine uestes<br> Res michi nulla placet que me diuellere possit<br> Ex calidone mea- me iudice semper amena<br> Hic ero dum uiuam pomis contentus et herbis<br> Et mundabo meam pia per ieiunia carnem<br> Vt ualeam fungi uita sine fine perhenni<br> <br> </p>    
 <p>Hec dum dicebat proceres super ethera cernunt<br> Agmina longa gruum flexo per inane uolatu<br> Ordine girantes per littora certa videre<br> Posset in exstructa liquido super aere turma<br> Hec admirantes merlinum dicere poscunt<br> Quid certe fuerat quod tali more uolerant<br> <br> </p>    
 <p>Mox merlinus eis uolucres ut cetera plura<br> Natura propria ditauit conditor orbis<br> Sic didici multis siluis habitando diebus<br> <br> </p>    
 <p>Est igitur natura gruum dum celsa pererrant<br> Si plures assint ut earum sepe uolatu<br> Aut hanc- aut aliam uideamus inesse figuram<br> Vna modo clamando monet seruare uolando<br> Turbatus solitis ne discrepet ordo figuris<br> Aut dum raucescit subit altera deficienti<br> Excubias noctis faciunt- custos que lapillum<br> Sustinet in digitis dum uult expellere sompnos<br> Cumque uident aliquos subito clamore citantur<br> Penne nigrescunt cunctarum quando senescunt<br> <br> </p>    
 <p>Ast aquile que nomen habent ab acumine uisus<br> Obtuitus tanti pre cunctis esse feruntur<br> Vt perferre queant non flexo lumine solem<br> Ad radium pullos suspendunt scire uolentes<br> Jllo uitato ne degener exstet in illis<br> Jn montis sullime manent super equora pennis<br> Aspirant que suas uno sub gurgite predas<br> Jlico descendunt rapido per inane uolatu<br> Et rapiunt pisces- ut poscit origo natantis<br> <br> </p>    
 <p>Postposito coitu sine semine sepe mariti<br> Concipit et generat dictu mirabile uultur<br> Hec per celsa uolans aquilarum more cadauer<br> Naribus elatis longe trans equora sentit<br> Quod quamuis tardo non horret adire uolatu<br> Vt sese ualeat preda saciare cupita<br> Jdem centenis robustus uiuit in annis<br> <br> </p>    
 <p>Nuntia ueris auis crepitante ciconia rostro<br> Dicta fouere suos in tantum sedula natos<br> Exuat ut proprias nudato pectore plumas<br> Hec cum bruma uenit fertur uitare procellas<br> Et fines asie ductu cornicis adire<br> Pascit eam pullus senio cum deficit etas<br> Quod depauit eum iam debuit ipsa diebus<br> <br> </p>    
 <p>Excedit uolucres dulci modulamine cunctas<br> Cum moritur cignus nautis gratissimus ales<br> Hunc in hiperboreo perhibent accedere tractu<br> Ad cantum cithare per littora forte sonantis<br> <br> </p>    
 <p>Strucio que ponit sub puluere deserit oua<br> Vt foueantur ibi dum negligat ipsa fouere<br> Jnde creantur aues radio pro matre cubante<br> <br> </p>    
 <p>Ardea cum pluuias tempestates que perhorret<br> Euolat ad nubes ut tanta pericula uitet<br> Hinc illam subitos dicunt portendere nimbos<br> Sublimem quociens spectant super ethera naute<br> <br> </p>    
 <p>Vnica semper auis diuino munere phenix<br> Jn terris arabum rediuiuo corpore surgit<br> Cumque senescit adit loca feruidiora calore<br> Solis- et ingentes ab aromate iungit aceruos<br> Componit que rogum quem crebris motibus ale<br> Succendit- fertur que super penitus que crematur<br> Producit uolucrem puluis de corpore facto<br> Et fit item phenix hac lege nouata per euum<br> Nidificare uolens fert cinnom cinomolgus<br> Edificat que suum pro cero robore nidum<br> Jllinc pennatis homines abducere telis<br> Mouerunt cumulum soliti transmittere uenum<br> <br> </p>    
 <p>Alcion auis est que stagna marina frequentat<br> Edificat que suos hiemali tempore nidos<br> Dum cubat equora sunt septem tranquilla diebus<br> Et uenti cessant- tempestates que remisse<br> Jnpendunt placidam uolucri famulando quietem<br> <br> </p>    
 <p>Psitacus humanam proprio modulamine uocem<br> Dum non spectatur prorsus proferre putatur<br> Jntermiscet aue uerbis et chere iocosis<br> <br> </p>    
 <p>Est pelicanus auis pullos consueta necare<br> Et confusa tribus lugere dolore diebus<br> Denique supposito laniat sua corpora rostro<br> Et scindens uenas educit sanguinis undas<br> Et uite reduces reddit rorando uolucres<br> Dum diomedee lacrimosa uoce resultant<br> Et faciunt planctus subitam portendere mortem<br> Dicuntur regum uel magna pericula regni<br> Cumque uident aliquem discernunt ilico quid sit<br> Barbarus an grecus nam grecum plausibus ale<br> Et blandimentis adeunt lete que resultant<br> Circueunt alios pennis que feruntur iniquis<br> Horrentique sono uelut hostes agrediuntur<br> Mennonides quinto semper dicuntur in anno<br> Mennonis ad tumulum longo remeare uolatu<br> Et deflere ducem troiano marte peremptum<br> Fert quoque mirandam splendens circinea pennam<br> Nocte sub obscura que fulget ut ignea lampas<br> Aque ministrat iter si preportetur eunti<br> Quando nidificat deuellit ab arbore picus<br> Clauos et cuneos quos non diuelleret ullus<br> Cuius ab impulsu uicinia tota resultant<br> <br> </p>    
 <p>His igitur dictis: quidam uesanus ad illos<br> Accessit subito seu sors conduxerat illum<br> Terrifico clamore nemus complebat et auras<br> Et quasi seuus aper spumabat bella minando<br> Ocius ergo uirum capiunt secum que sedere<br> Cogunt ut moueat risus que iocos que loquendo<br> Jnspiciens igitur uates attentius illum<br> Quis fuerit recolit gemitum que reducit ab imo<br> Pectore- sic dicens non hec fuit eius ymago<br> Olim- dum nobis iuuenilis floruit etas<br> Pulcher enim fortis fuerat tunc tempore miles<br> Et quem nobilitas regum que ferebat origo<br> Hunc mecum plures que simul tunc diues habebam<br> Tot que bonis sociis felix censebar eram que<br> Accidit interea dum uenaremur in altis<br> Montibus argustli nos deuenisse sub vna:<br> Que patulis ramis surgebant in aera quercu<br> Fons ibi manabat uiridi circumdatus herba<br> Cuius erant latices humanis haustibus apti<br> Ergo siti pariter correpti sedimus illic<br> Et fontis puros auide libauimus amnes<br> Deinde super teneras solito conspeximus herbas<br> Jn riuo fontis redolentia poma iacere<br> Mox ea collegit qui primus adheserat iste<br> Porrexit que michi subito pro munere ridens<br> Ergo distribui data poma sodalibus et me<br> Expertem feci quia non suffecit aceruus<br> Riserunt alii quibus impertita fuerunt<br> Me que uocant largum cupidis quoque faucibus illa<br> Agrediendo uorant et pauca fuisse queruntur<br> Nec mora corripuit rabies miserabilis istum<br> Et cunctos alios qui mox ratione carentes<br> More canum sese lacerant mordendo uicissim<br> Strident et spumant et humi sine mente uolutant<br> Denique digressi sunt illinc more Lupino<br> Complentes uacuas miseris ululatibus auras<br> Hec michi non illis uelut estimo poma dabantur<br> Postmodo seu didici nam tunc in partibus illis<br> Vna fuit mulier que me dilexerat ante<br> Et mecum multis uenerem saciauerat annis<br> Hanc post quam spreui secum que coire negaui<br> Vt me dampanaret rapuit mox leua uoluntas<br> Cumque monens aditus alios reperire nequiret<br> Apposuit fonti super illita dona veneni<br> Quo rediturus eram meditans hac arte nocere<br> Si fruerer pomis in gramine forte repertis<br> At me sors melior sic conseruauit ab illis<br> Vt modo predixi set eum compellere queso<br> Hoc de fonte nouo limphas potare salubres<br> Vt si forte suam possit rehabere salutem<br> Se cognoscat item- mecum que laboret in istis<br> Saltibus in domino dum postera uita manebit<br> Sic igitur fecere duces sumpto que liquore<br> Redditur ille sibi qui uecors uenerat illuc<br> Cognouit que suos subito curatus amicos<br> <br> </p>    
 <p>Tunc merlinus ait tibi nunc constanter eundum<br> Est in agone dei qui te tibi reddidit ut nunc<br> Jpsemet inspectas qui per deserta tot annis<br> Vt fera uixisti sine sensu turpis eundo<br> Ne modo diffugias fructices ratione recepta<br> Aut uirides saltus quos iam limphando colebas<br> Set mecum maneas ut quos tibi surripiebat<br> Vis uerunca dies iterum reparare labores<br> Obsequio domini quod erit per singula mecum<br> Ex hoc nunc commune tibi dum uiuit uterque<br> <br> </p>    
 <p>Ergo subhoc maeldinus ait- nam nomine tali<br> Dictus erat- non hoc pater- o uenerande recuso<br> Letus enim tecum siluas habitabo- deum que:<br> Tota mente colam tremulos dum rexerit artus<br> Spiritus iste meos quem te doctore piabo<br> Sic et ego faciam uobiscum tercius auctus<br> Telgesinus ait despecto themate mundi<br> Jam satis exegi uiuendo tempora vane<br> Et nunc tempus adest quo me michi te duce reddam<br> <br> </p>    
 <p>Vos set abite duces urbes defendere uestras<br> Non decet ut nostram uestro sermone quietem<br> A modo turbetis- satis applausistis amico<br> Discedunt proceres- remanent tres et ganieda<br> Quarta soror uatis- sumpta quoque denique uita<br> Ducebat uitam regis post fata pudicam<br> Que modo tot populos indicto iure regebat<br> Nunc cum fratre sibi- siluis nil dulcius exstat-<br> Hanc etiam quandoque suis rapiebat ad alta<br> Spiritus- ut caneret de regno sepe futura<br> <br> </p>    
 <p>Ergo die quadam cum fratris staret in aula<br> Jnspiceret que domos radiantes sole fenestra<br> Edidit has dubias dubio de pectore uoces<br> <br> </p>    
 <p>Cerno ridichenam galeatis gentibus urbem<br> Jmpletam- sacros que uiros- sacras que tyaras<br> Nexibus addictos sic consiliante iuuenta<br> Pastor in excelsa mirabitur edita turris<br> Et reserare sui cogetur futile dampni<br> <br> </p>    
 <p>Cerno kaerloyctoyc uallatam milite seuo<br> Jnclusos que duos quorum diuelliter alter<br> Vt redeat cum gebte fera cum principe uallis<br> Et uincat rapto seuam rectore cateruam<br> Heu quantum scelus est capiant ut sidera solem<br> Cui sullabuntur nec ui nec marte coacta<br> Jnspicio binas prope kaerwen in aere lunas<br> Gestari que duos nimia feritate Leones<br> Jnque duos homines unus miratur et alter<br> Jn totidem pugnam que parant et cominus astant<br> Jnsurgunt alii quartum que ferocibus armis<br> Acriter obpugnant nec preualet ullus eorum<br> Perstat enim clipeum que mouet telis que repugnat<br> Et uictor ternos confestim proterit hostes<br> Jmpellit que duos trans frigida regna boetes<br> Dans alii ueniam qui postulat ergo per omnes<br> Diffugiunt partes tocius sidera campi<br> Armoricanus aper quercu protectus auita<br> Abducit lunam gladiis post terga rotatis<br> Sidera bina feris uideo committere pugnam<br> Colle sub urgenio quo conuenire deyri<br> Gewissique simul magno regnante cohelo<br> O quanta sudore uiri- tellus que cruore<br> Manat in externas dum dantur uulnera gente<br> Concidit in latebras collisum sydere sidus<br> Abscondit que suum renouato lumine lumen<br> <br> </p>    
 <p>Heu quam dira fames incumbit ut arceat aluos<br> Euacuat que suos populorum uiribus arctus<br> Jncipit a kambris peragrat que cacumina regni<br> Et miseras gentes equor transire cohercet<br> Diffugiunt uituli consueti uiuere Lacte<br> Vaccarum- scotie morientum clade nephanda<br> Iteque neustrenses cessate diutius arma<br> Ferre per ingenium uiolento milite regnum<br> Non est unde gulam ualeatis pascere uestram<br> Consumpsistis enim quicquid natura creatrix<br> Fertilitate bona dudum produxit in illa<br> Christe tuo populo fer opem- compesce Leones<br> Da regno placidam bello cessante quietem<br> <br> </p>    
 <p>Non super hoc tacuit- commirantur que sodales<br> Germanus que suus qui mox accessit ad illam<br> Hoc que modo uerbis applaudens fertur amicis<br> Te ne soror uoluit res precantare futuras<br> Spiritus- os que meum compescuit atque libellum<br> Ergo tibi labor iste datur- leteris in illo<br> Auspiciis que meis deuote singula dicas<br> Duximus ad metam carmen uos ergo britanni<br> Laurea serta date Gaufrido de monumeta<br> Est etenim uester nam quondam prelia uestra<br> Vestrorum que ducum cecinit scripsit que libellum<br> Quem nunc gesta uocant britonum celebrata per orbem.<br> <br> </p>    
 <p><br> <br> </p>      </body>