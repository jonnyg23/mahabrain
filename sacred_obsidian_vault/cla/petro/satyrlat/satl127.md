<body>
 
 
 <center>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Petronius</a> 
 <a href="../satyr/index.htm">Index (English)</a> 
 <a href="index.htm">Index (Latin)</a> 
 <a href="../satyr/sat16.htm#CXXVII">English</a> 
 <a href="satl126.htm">Previous</a> 
 <a href="satl128.htm">Next</a> 
 </center>
 <hr>
 <p>[CXXVII] Delectata illa risit tam blandum, ut videretur mihi plenum os extra nubem luna proferre. Mox digitis gubernantibus vocem: "Si non fastidis, inquit, feminam ornatam et hoc primum anno virum expertam, concilio tibi, o iuvenis, sororem. Habes tu quidem et fratrem--neque enim me piguit inquirere--sed quid prohibet et sororem adoptare? Eoden gradu venio. Tu tantum dignare et meum osculum, cum libuerit, agnoscere.--Immo, inquam, ego per formam tuam te rogo, ne fastidias hominem peregrinum inter cultores admittere. Invenies religiosum, si te adorari permiseris. Ac ne me iudices ad hoc templum Amoris gratis accedere, dono tibi fratrem meum.--Quid? tu, inquit illa, donas mihi eum, sine quo non potes vivere, ex cuius osculo pendes, quem sic tu amas, quemadmodum ego te volo?" Haec ipsa cum diceret, tanta gratia conciliabat vocem loquentis, tam dulcis sonus pertemptatum mulcebat aera, ut putares inter auras canere Sirenum concordiam. Itaque miranti, et toto mihi caelo clarius nescio quid relucente, libuit deae nomen quaerere. "Ita, inquit, non dixit tibi ancilla mea Circen me vocari? Non sum quidem Solis progenies, nec mea mater, dum placet, labentis mundi cursum detinuit. Habebo tamen quod caelo imputem, si nos fata coniunxerint. Immo iam nescio quid tacitis cogitationibus deus agit. Nec sine causa Polyaenon Circe amat: semper inter haec nomina magna fax surgit. Sume ergo amplexum, si placet. Neque est quod curiosum aliquem extimescas: longe ab hoc loco frater est." Dixit haec Circe, implicitumque me brachiis mollioribus pluma deduxit in terram vario gramine indutam.</p><dir>
 <dir>
 
 <p>Idaeo quales fudit de vertice flores<br>
 Terra parens, cum se concesso iunxit amori<br>
 Iuppiter et toto concepit pectore flammas:<br>
 emicuere rosae violaeque et molle cyperon,<br>
 albaque de viridi riserunt lilia prato:<br>
 talis humus Venerem molles clamavit in herbas<br>
 candidiorque dies secreto favit amori.<br>
 In hoc gramine pariter compositi mille osculis lusimus quaerentes voluptatem robustam. &lt;. . .&gt;</p></dir>
 </dir>
 
 <hr>
 <center>
 <a href="satl128.htm">Next: CXXVIIII</a></center>
 </body>