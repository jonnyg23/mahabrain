<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ecc008.htm">Polyglot</a> 
 <a href="../kjv/ecc008.htm">KJV</a> 
 <a href="../sep/ecc008.htm">Sep</a> 
 <a href="../vul/ecc008.htm">Vul</a> 
 
 <br>
 <br><a href="ecc.htm">Ecclesiastes (Qohelet) Index</a><br>
  
 <a href="ecc007.htm">Previous</a> 
 <a href="ecc009.htm">Next</a> 
 </center>
 <hr>
 
 <h3 align="CENTER">Tanach (Hebrew): Ecclesiastes (Qohelet) Chapter 8</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏מִ֚י כְּהֶ֣חָכָ֔ם וּמִ֥י יוֹדֵ֖עַ פֵּ֣שֶׁר דָּבָ֑ר חָכְמַ֤ת אָדָם֙ תָּאִ֣יר פָּנָ֔יו וְעֹ֥ז פָּנָ֖יו יְשֻׁנֶּֽא׃ </span></p>
 <p align="RIGHT"><span lang="he">‎<a name="002">2</a> ‏אֲנִי֙ פִּי־מֶ֣לֶךְ שְׁמ֔וֹר וְעַ֕ל דִּבְרַ֖ת שְׁבוּעַ֥ת אֱלֹהִֽים׃ </span></p>
 <p align="RIGHT"><span lang="he">‎<a name="003">3</a> ‏אַל־תִּבָּהֵ֤ל מִפָּנָיו֙ תֵּלֵ֔ךְ אַֽל־תַּעֲמֹ֖ד בְּדָבָ֣ר רָ֑ע כִּ֛י כָּל־אֲשֶׁ֥ר יַחְפֹּ֖ץ יַעֲשֶֽׂה׃ </span></p>
 <p align="RIGHT"><span lang="he">‎<a name="004">4</a> ‏בַּאֲשֶׁ֥ר דְּבַר־מֶ֖לֶךְ שִׁלְט֑וֹן וּמִ֥י יֹֽאמַר־ל֖וֹ מַֽה־תַּעֲשֶֽׂה׃ </span></p>
 <p align="RIGHT"><span lang="he">‎<a name="005">5</a> ‏שׁוֹמֵ֣ר מִצְוָ֔ה לֹ֥א יֵדַ֖ע דָּבָ֣ר רָ֑ע וְעֵ֣ת וּמִשְׁפָּ֔ט יֵדַ֖ע לֵ֥ב חָכָֽם׃ </span></p>
 <p align="RIGHT"><span lang="he">‎<a name="006">6</a> ‏כִּ֣י לְכָל־חֵ֔פֶץ יֵ֖שׁ עֵ֣ת וּמִשְׁפָּ֑ט כִּֽי־רָעַ֥ת הָאָדָ֖ם רַבָּ֥ה עָלָֽיו׃ </span></p>
 <p align="RIGHT"><span lang="he">‎<a name="007">7</a> ‏כִּֽי־אֵינֶ֥נּוּ יֹדֵ֖עַ מַה־שֶּׁיִּֽהְיֶ֑ה כִּ֚י כַּאֲשֶׁ֣ר יִֽהְיֶ֔ה מִ֖י יַגִּ֥יד לֽוֹ׃ </span></p>
 <p align="RIGHT"><span lang="he">‎<a name="008">8</a> ‏אֵ֣ין אָדָ֞ם שַׁלִּ֤יט בָּר֙וּחַ֙ לִכְל֣וֹא אֶת־הָר֔וּחַ וְאֵ֤ין שִׁלְטוֹן֙ בְּי֣וֹם הַמָּ֔וֶת וְאֵ֥ין מִשְׁלַ֖חַת בַּמִּלְחָמָ֑ה וְלֹֽא־יְמַלֵּ֥ט רֶ֖שַׁע אֶת־בְּעָלָֽיו׃ </span></p>
 <p align="RIGHT"><span lang="he">‎<a name="009">9</a> ‏אֶת־כָּל־זֶ֤ה רָאִ֙יתִי֙ וְנָת֣וֹן אֶת־לִבִּ֔י לְכָֽל־מַעֲשֶׂ֔ה אֲשֶׁ֥ר נַעֲשָׂ֖ה תַּ֣חַת הַשָּׁ֑מֶשׁ עֵ֗ת אֲשֶׁ֨ר שָׁלַ֧ט הָאָדָ֛ם בְּאָדָ֖ם לְרַ֥ע לֽוֹ׃ </span></p>
 <p align="RIGHT"><span lang="he">‎<a name="010">10</a> ‏וּבְכֵ֡ן רָאִיתִי֩ רְשָׁעִ֨ים קְבֻרִ֜ים וָבָ֗אוּ וּמִמְּק֤וֹם קָדוֹשׁ֙ יְהַלֵּ֔כוּ וְיִֽשְׁתַּכְּח֥וּ בָעִ֖יר אֲשֶׁ֣ר כֵּן־עָשׂ֑וּ גַּם־זֶ֖ה הָֽבֶל׃ </span></p>
 <p align="RIGHT"><span lang="he">‎<a name="011">11</a> ‏אֲשֶׁר֙ אֵין־נַעֲשָׂ֣ה פִתְגָ֔ם מַעֲשֵׂ֥ה הָרָעָ֖ה מְהֵרָ֑ה עַל־כֵּ֡ן מָלֵ֞א לֵ֧ב בְּֽנֵי־הָאָדָ֛ם בָּהֶ֖ם לַעֲשׂ֥וֹת רָֽע׃ </span></p>
 <p align="RIGHT"><span lang="he">‎<a name="012">12</a> ‏אֲשֶׁ֣ר חֹטֶ֗א עֹשֶׂ֥ה רָ֛ע מְאַ֖ת וּמַאֲרִ֣יךְ ל֑וֹ כִּ֚י גַּם־יוֹדֵ֣עַ אָ֔נִי אֲשֶׁ֤ר יִהְיֶה־טּוֹב֙ לְיִרְאֵ֣י הָאֱלֹהִ֔ים אֲשֶׁ֥ר יִֽירְא֖וּ מִלְּפָנָֽיו׃ </span></p>
 <p align="RIGHT"><span lang="he">‎<a name="013">13</a> ‏וְטוֹב֙ לֹֽא־יִהְיֶ֣ה לָֽרָשָׁ֔ע וְלֹֽא־יַאֲרִ֥יךְ יָמִ֖ים כַּצֵּ֑ל אֲשֶׁ֛ר אֵינֶ֥נּוּ יָרֵ֖א מִלִּפְנֵ֥י אֱלֹהִֽים׃ </span></p>
 <p align="RIGHT"><span lang="he">‎<a name="014">14</a> ‏יֶשׁ־הֶבֶל֮ אֲשֶׁ֣ר נַעֲשָׂ֣ה עַל־הָאָרֶץ֒ אֲשֶׁ֣ר׀ יֵ֣שׁ צַדִּיקִ֗ים אֲשֶׁ֨ר מַגִּ֤יעַ אֲלֵהֶם֙ כְּמַעֲשֵׂ֣ה הָרְשָׁעִ֔ים וְיֵ֣שׁ רְשָׁעִ֔ים שֶׁמַּגִּ֥יעַ אֲלֵהֶ֖ם כְּמַעֲשֵׂ֣ה הַצַּדִּיקִ֑ים אָמַ֕רְתִּי שֶׁגַּם־זֶ֖ה הָֽבֶל׃ </span></p>
 <p align="RIGHT"><span lang="he">‎<a name="015">15</a> ‏וְשִׁבַּ֤חְתִּֽי אֲנִי֙ אֶת־הַשִּׂמְחָ֔ה אֲשֶׁ֨ר אֵֽין־ט֤וֹב לָֽאָדָם֙ תַּ֣חַת הַשֶּׁ֔מֶשׁ כִּ֛י אִם־לֶאֱכ֥וֹל וְלִשְׁתּ֖וֹת וְלִשְׂמ֑וֹחַ וְה֞וּא יִלְוֶ֣נּוּ בַעֲמָל֗וֹ יְמֵ֥י חַיָּ֛יו אֲשֶׁר־נָֽתַן־ל֥וֹ הָאֱלֹהִ֖ים תַּ֥חַת הַשָּֽׁמֶשׁ׃ </span></p>
 <p align="RIGHT"><span lang="he">‎<a name="016">16</a> ‏כַּאֲשֶׁ֨ר נָתַ֤תִּי אֶת־לִבִּי֙ לָדַ֣עַת חָכְמָ֔ה וְלִרְאוֹת֙ אֶת־הָ֣עִנְיָ֔ן אֲשֶׁ֥ר נַעֲשָׂ֖ה עַל־הָאָ֑רֶץ כִּ֣י גַ֤ם בַּיּוֹם֙ וּבַלַּ֔יְלָה שֵׁנָ֕ה בְּעֵינָ֖יו אֵינֶ֥נּוּ רֹאֶֽה׃ </span></p>
 <p align="RIGHT"><span lang="he">‎<a name="017">17</a> ‏וְרָאִיתִי֮ אֶת־כָּל־מַעֲשֵׂ֣ה הָאֱלֹהִים֒ כִּי֩ לֹ֨א יוּכַ֜ל הָאָדָ֗ם לִמְצוֹא֙ אֶת־הַֽמַּעֲשֶׂה֙ אֲשֶׁ֣ר נַעֲשָׂ֣ה תַֽחַת־הַשֶּׁ֔מֶשׁ בְּ֠שֶׁל אֲשֶׁ֨ר יַעֲמֹ֧ל הָאָדָ֛ם לְבַקֵּ֖שׁ וְלֹ֣א יִמְצָ֑א וְגַ֨ם אִם־יֹאמַ֤ר הֶֽחָכָם֙ לָדַ֔עַת לֹ֥א יוּכַ֖ל לִמְצֹֽא׃ </span></p>
 </td>
 <td width="50%">
 <p>1 mî kəheḥāḵām ûmî ywōḏē‘a pēšer dāḇār ḥāḵəmaṯ ’āḏām tā’îr pānāyw wə‘ōz pānāyw yəšunne’: </p>
 <p>2 ’ănî pî-meleḵə šəmwōr wə‘al diḇəraṯ šəḇû‘aṯ ’ĕlōhîm: </p>
 <p>3 ’al-tibâēl mipānāyw tēlēḵə ’al-t<sup>a</sup>‘ămōḏ bəḏāḇār rā‘ kî kāl-’ăšer y<sup>a</sup>ḥəpōṣ y<sup>a</sup>‘ăśeh: </p>
 <p>4 ba’ăšer dəḇar-meleḵə šiləṭwōn ûmî yō’mar-lwō mah-t<sup>a</sup>‘ăśeh: </p>
 <p>5 šwōmēr miṣəwâ lō’ yēḏ<sup>a</sup>‘ dāḇār rā‘ wə‘ēṯ ûmišəpāṭ yēḏ<sup>a</sup>‘ lēḇ ḥāḵām: </p>
 <p>6 kî ləḵāl-ḥēfeṣ yēš ‘ēṯ ûmišəpāṭ kî-rā‘aṯ hā’āḏām rabâ ‘ālāyw: </p>
 <p>7 kî-’ênennû yōḏē‘a mah-ššeyyihəyeh kî ka’ăšer yihəyeh mî yagîḏ lwō: </p>
 <p>8 ’ên ’āḏām šallîṭ bārûḥa liḵəlwō’ ’eṯ-hārûḥa wə’ên šiləṭwōn bəywōm hammāweṯ wə’ên mišəl<sup>a</sup>ḥaṯ bammiləḥāmâ wəlō’-yəmallēṭ reš<sup>a</sup>‘ ’eṯ-bə‘ālāyw: </p>
 <p>9 ’eṯ-kāl-zeh rā’îṯî wənāṯwōn ’eṯ-libî ləḵāl-m<sup>a</sup>‘ăśeh ’ăšer n<sup>a</sup>‘ăśâ t<sup>a</sup>ḥaṯ haššāmeš ‘ēṯ ’ăšer šālaṭ hā’āḏām bə’āḏām lər<sup>a</sup>‘ lwō: </p>
 <p>10 ûḇəḵēn rā’îṯî rəšā‘îm qəḇurîm wāḇā’û ûmimməqwōm qāḏwōš yəhallēḵû wəyišətakəḥû ḇā‘îr ’ăšer kēn-‘āśû gam-zeh hāḇel: </p>
 <p>11 ’ăšer ’ên-n<sup>a</sup>‘ăśâ fiṯəḡām m<sup>a</sup>‘ăśēh hārā‘â məhērâ ‘al-kēn mālē’ lēḇ bənê-hā’āḏām bâem l<sup>a</sup>‘ăśwōṯ rā‘: </p>
 <p>12 ’ăšer ḥōṭe’ ‘ōśeh rā‘ mə’aṯ ûma’ărîḵə lwō kî gam-ywōḏē‘a ’ānî ’ăšer yihəyeh-ṭṭwōḇ ləyirə’ê hā’ĕlōhîm ’ăšer yîrə’û milləfānāyw: </p>
 <p>13 wəṭwōḇ lō’-yihəyeh lārāšā‘ wəlō’-ya’ărîḵə yāmîm kaṣṣēl ’ăšer ’ênennû yārē’ millifənê ’ĕlōhîm: </p>
 <p>14 yeš-heḇel ’ăšer n<sup>a</sup>‘ăśâ ‘al-hā’āreṣ ’ăšer| yēš ṣadîqîm ’ăšer magî‘a ’ălēhem kəm<sup>a</sup>‘ăśēh hārəšā‘îm wəyēš rəšā‘îm šemmagî‘a ’ălēhem kəm<sup>a</sup>‘ăśēh haṣṣadîqîm ’āmarətî šegam-zeh hāḇel: </p>
 <p>15 wəšib<sup>a</sup>ḥətî ’ănî ’eṯ-haśśiməḥâ ’ăšer ’ên-ṭwōḇ lā’āḏām t<sup>a</sup>ḥaṯ haššemeš kî ’im-le’ĕḵwōl wəlišətwōṯ wəliśəmwōḥa wəhû’ yiləwennû ḇ<sup>a</sup>‘ămālwō yəmê ḥayyāyw ’ăšer-nāṯan-lwō hā’ĕlōhîm t<sup>a</sup>ḥaṯ haššāmeš: </p>
 <p>16 ka’ăšer nāṯatî ’eṯ-libî lāḏ<sup>a</sup>‘aṯ ḥāḵəmâ wəlirə’wōṯ ’eṯ-hā‘inəyān ’ăšer n<sup>a</sup>‘ăśâ ‘al-hā’āreṣ kî ḡam bayywōm ûḇallayəlâ šēnâ bə‘ênāyw ’ênennû rō’eh: </p>
 <p>17 wərā’îṯî ’eṯ-kāl-m<sup>a</sup>‘ăśēh hā’ĕlōhîm kî lō’ yûḵal hā’āḏām liməṣwō’ ’eṯ-hamm<sup>a</sup>‘ăśeh ’ăšer n<sup>a</sup>‘ăśâ ṯ<sup>a</sup>ḥaṯ-haššemeš bəšel ’ăšer y<sup>a</sup>‘ămōl hā’āḏām ləḇaqqēš wəlō’ yiməṣā’ wəḡam ’im-yō’mar heḥāḵām lāḏ<sup>a</sup>‘aṯ lō’ yûḵal liməṣō’: </p>
 </td>
 </tr></table>
 <p></p><hr>
 <center>
 <a href="ecc009.htm">Next: Ecclesiastes (Qohelet) Chapter 9</a></center>
 </body>