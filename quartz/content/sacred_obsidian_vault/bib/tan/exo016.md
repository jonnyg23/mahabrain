<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo016.htm">Polyglot</a> 
 <a href="../kjv/exo016.htm">KJV</a> 
 <a href="../sep/exo016.htm">Sep</a> 
 <a href="../vul/exo016.htm">Vul</a> 
 
 <br>
 <br><a href="exo.htm">Exodus (Shemot) Index</a><br>
  
 <a href="exo015.htm">Previous</a> 
 <a href="exo017.htm">Next</a> 
 </center>
 <hr>
 
 <h3 align="CENTER">Tanach (Hebrew): Exodus (Shemot) Chapter 16</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיִּסְעוּ֙ מֵֽאֵילִ֔ם וַיָּבֹ֜אוּ כָּל־עֲדַ֤ת בְּנֵֽי־יִשְׂרָאֵל֙ אֶל־מִדְבַּר־סִ֔ין אֲשֶׁ֥ר בֵּין־אֵילִ֖ם וּבֵ֣ין סִינָ֑י בַּחֲמִשָּׁ֨ה עָשָׂ֥ר יוֹם֙ לַחֹ֣דֶשׁ הַשֵּׁנִ֔י לְצֵאתָ֖ם מֵאֶ֥רֶץ מִצְרָֽיִם׃ </span></p>
 <p align="RIGHT"><span lang="he">‎<a name="002">2</a> ‏<font color="brown">וילינו</font> <font color="blue">וַיִּלּ֜וֹנוּ</font> כָּל־עֲדַ֧ת בְּנֵי־יִשְׂרָאֵ֛ל עַל־מֹשֶׁ֥ה וְעַֽל־אַהֲרֹ֖ן בַּמִּדְבָּֽר׃ </span></p>
 <p align="RIGHT"><span lang="he">‎<a name="003">3</a> ‏וַיֹּאמְר֨וּ אֲלֵהֶ֜ם בְּנֵ֣י יִשְׂרָאֵ֗ל מִֽי־יִתֵּ֨ן מוּתֵ֤נוּ בְיַד־יְהוָה֙ בְּאֶ֣רֶץ מִצְרַ֔יִם בְּשִׁבְתֵּ֙נוּ֙ עַל־סִ֣יר הַבָּשָׂ֔ר בְּאָכְלֵ֥נוּ לֶ֖חֶם לָשֹׂ֑בַע כִּֽי־הוֹצֵאתֶ֤ם אֹתָ֙נוּ֙ אֶל־הַמִּדְבָּ֣ר הַזֶּ֔ה לְהָמִ֛ית אֶת־כָּל־הַקָּהָ֥ל הַזֶּ֖ה בָּרָעָֽב׃ ס</span></p>
 <p align="RIGHT"><span lang="he">‎<a name="004">4</a> ‏וַיֹּ֤אמֶר יְהוָה֙ אֶל־מֹשֶׁ֔ה הִנְנִ֨י מַמְטִ֥יר לָכֶ֛ם לֶ֖חֶם מִן־הַשָּׁמָ֑יִם וְיָצָ֨א הָעָ֤ם וְלָֽקְטוּ֙ דְּבַר־י֣וֹם בְּיוֹמ֔וֹ לְמַ֧עַן אֲנַסֶּ֛נּוּ הֲיֵלֵ֥ךְ בְּתוֹרָתִ֖י אִם־לֹֽא׃ </span></p>
 <p align="RIGHT"><span lang="he">‎<a name="005">5</a> ‏וְהָיָה֙ בַּיּ֣וֹם הַשִּׁשִּׁ֔י וְהֵכִ֖ינוּ אֵ֣ת אֲשֶׁר־יָבִ֑יאוּ וְהָיָ֣ה מִשְׁנֶ֔ה עַ֥ל אֲשֶֽׁר־יִלְקְט֖וּ י֥וֹם׀ יֽוֹם׃ ס</span></p>
 <p align="RIGHT"><span lang="he">‎<a name="006">6</a> ‏וַיֹּ֤אמֶר מֹשֶׁה֙ וְאַהֲרֹ֔ן אֶֽל־כָּל־בְּנֵ֖י יִשְׂרָאֵ֑ל עֶ֕רֶב וִֽידַעְתֶּ֕ם כִּ֧י יְהוָ֛ה הוֹצִ֥יא אֶתְכֶ֖ם מֵאֶ֥רֶץ מִצְרָֽיִם׃ </span></p>
 <p align="RIGHT"><span lang="he">‎<a name="007">7</a> ‏וּבֹ֗קֶר וּרְאִיתֶם֙ אֶת־כְּב֣וֹד יְהוָ֔ה בְּשָׁמְע֥וֹ אֶת־תְּלֻנֹּתֵיכֶ֖ם עַל־יְהוָ֑ה וְנַ֣חְנוּ מָ֔ה כִּ֥י <font color="brown">תלונו</font> <font color="blue">תַלִּ֖ינוּ</font> עָלֵֽינוּ׃ </span></p>
 <p align="RIGHT"><span lang="he">‎<a name="008">8</a> ‏וַיֹּ֣אמֶר מֹשֶׁ֗ה בְּתֵ֣ת יְהוָה֩ לָכֶ֨ם בָּעֶ֜רֶב בָּשָׂ֣ר לֶאֱכֹ֗ל וְלֶ֤חֶם בַּבֹּ֙קֶר֙ לִשְׂבֹּ֔עַ בִּשְׁמֹ֤עַ יְהוָה֙ אֶת־תְּלֻנֹּ֣תֵיכֶ֔ם אֲשֶׁר־אַתֶּ֥ם מַלִּינִ֖ם עָלָ֑יו וְנַ֣חְנוּ מָ֔ה לֹא־עָלֵ֥ינוּ תְלֻנֹּתֵיכֶ֖ם כִּ֥י עַל־יְהוָֽה׃ </span></p>
 <p align="RIGHT"><span lang="he">‎<a name="009">9</a> ‏וַיֹּ֤אמֶר מֹשֶׁה֙ אֶֽל־אַהֲרֹ֔ן אֱמֹ֗ר אֶֽל־כָּל־עֲדַת֙ בְּנֵ֣י יִשְׂרָאֵ֔ל קִרְב֖וּ לִפְנֵ֣י יְהוָ֑ה כִּ֣י שָׁמַ֔ע אֵ֖ת תְּלֻנֹּתֵיכֶֽם׃ </span></p>
 <p align="RIGHT"><span lang="he">‎<a name="010">10</a> ‏וַיְהִ֗י כְּדַבֵּ֤ר אַהֲרֹן֙ אֶל־כָּל־עֲדַ֣ת בְּנֵֽי־יִשְׂרָאֵ֔ל וַיִּפְנ֖וּ אֶל־הַמִּדְבָּ֑ר וְהִנֵּה֙ כְּב֣וֹד יְהוָ֔ה נִרְאָ֖ה בֶּעָנָֽן׃ פ</span></p>
 <p align="RIGHT"><span lang="he">‎<a name="011">11</a> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃ </span></p>
 <p align="RIGHT"><span lang="he">‎<a name="012">12</a> ‏שָׁמַ֗עְתִּי אֶת־תְּלוּנֹּת֮ בְּנֵ֣י יִשְׂרָאֵל֒ דַּבֵּ֨ר אֲלֵהֶ֜ם לֵאמֹ֗ר בֵּ֤ין הָֽעַרְבַּ֙יִם֙ תֹּאכְל֣וּ בָשָׂ֔ר וּבַבֹּ֖קֶר תִּשְׂבְּעוּ־לָ֑חֶם וִֽידַעְתֶּ֕ם כִּ֛י אֲנִ֥י יְהוָ֖ה אֱלֹהֵיכֶֽם׃ </span></p>
 <p align="RIGHT"><span lang="he">‎<a name="013">13</a> ‏וַיְהִ֣י בָעֶ֔רֶב וַתַּ֣עַל הַשְּׂלָ֔ו וַתְּכַ֖ס אֶת־הַֽמַּחֲנֶ֑ה וּבַבֹּ֗קֶר הָֽיְתָה֙ שִׁכְבַ֣ת הַטַּ֔ל סָבִ֖יב לַֽמַּחֲנֶֽה׃ </span></p>
 <p align="RIGHT"><span lang="he">‎<a name="014">14</a> ‏וַתַּ֖עַל שִׁכְבַ֣ת הַטָּ֑ל וְהִנֵּ֞ה עַל־פְּנֵ֤י הַמִּדְבָּר֙ דַּ֣ק מְחֻסְפָּ֔ס דַּ֥ק כַּכְּפֹ֖ר עַל־הָאָֽרֶץ׃ </span></p>
 <p align="RIGHT"><span lang="he">‎<a name="015">15</a> ‏וַיִּרְא֣וּ בְנֵֽי־יִשְׂרָאֵ֗ל וַיֹּ֨אמְר֜וּ אִ֤ישׁ אֶל־אָחִיו֙ מָ֣ן ה֔וּא כִּ֛י לֹ֥א יָדְע֖וּ מַה־ה֑וּא וַיֹּ֤אמֶר מֹשֶׁה֙ אֲלֵהֶ֔ם ה֣וּא הַלֶּ֔חֶם אֲשֶׁ֨ר נָתַ֧ן יְהוָ֛ה לָכֶ֖ם לְאָכְלָֽה׃ </span></p>
 <p align="RIGHT"><span lang="he">‎<a name="016">16</a> ‏זֶ֤ה הַדָּבָר֙ אֲשֶׁ֣ר צִוָּ֣ה יְהוָ֔ה לִקְט֣וּ מִמֶּ֔נּוּ אִ֖ישׁ לְפִ֣י אָכְל֑וֹ עֹ֣מֶר לַגֻּלְגֹּ֗לֶת מִסְפַּר֙ נַפְשֹׁ֣תֵיכֶ֔ם אִ֛ישׁ לַאֲשֶׁ֥ר בְּאָהֳל֖וֹ תִּקָּֽחוּ׃ </span></p>
 <p align="RIGHT"><span lang="he">‎<a name="017">17</a> ‏וַיַּעֲשׂוּ־כֵ֖ן בְּנֵ֣י יִשְׂרָאֵ֑ל וַֽיִּלְקְט֔וּ הַמַּרְבֶּ֖ה וְהַמַּמְעִֽיט׃ </span></p>
 <p align="RIGHT"><span lang="he">‎<a name="018">18</a> ‏וַיָּמֹ֣דּוּ בָעֹ֔מֶר וְלֹ֤א הֶעְדִּיף֙ הַמַּרְבֶּ֔ה וְהַמַּמְעִ֖יט לֹ֣א הֶחְסִ֑יר אִ֥ישׁ לְפִֽי־אָכְל֖וֹ לָקָֽטוּ׃ </span></p>
 <p align="RIGHT"><span lang="he">‎<a name="019">19</a> ‏וַיֹּ֥אמֶר מֹשֶׁ֖ה אֲלֵהֶ֑ם אִ֕ישׁ אַל־יוֹתֵ֥ר מִמֶּ֖נּוּ עַד־בֹּֽקֶר׃ </span></p>
 <p align="RIGHT"><span lang="he">‎<a name="020">20</a> ‏וְלֹא־שָׁמְע֣וּ אֶל־מֹשֶׁ֗ה וַיּוֹתִ֨רוּ אֲנָשִׁ֤ים מִמֶּ֙נּוּ֙ עַד־בֹּ֔קֶר וַיָּ֥רֻם תּוֹלָעִ֖ים וַיִּבְאַ֑שׁ וַיִּקְצֹ֥ף עֲלֵהֶ֖ם מֹשֶֽׁה׃ </span></p>
 <p align="RIGHT"><span lang="he">‎<a name="021">21</a> ‏וַיִּלְקְט֤וּ אֹתוֹ֙ בַּבֹּ֣קֶר בַּבֹּ֔קֶר אִ֖ישׁ כְּפִ֣י אָכְל֑וֹ וְחַ֥ם הַשֶּׁ֖מֶשׁ וְנָמָֽס׃ </span></p>
 <p align="RIGHT"><span lang="he">‎<a name="022">22</a> ‏וַיְהִ֣י׀ בַּיּ֣וֹם הַשִּׁשִּׁ֗י לָֽקְט֥וּ לֶ֙חֶם֙ מִשְׁנֶ֔ה שְׁנֵ֥י הָעֹ֖מֶר לָאֶחָ֑ד וַיָּבֹ֙אוּ֙ כָּל־נְשִׂיאֵ֣י הָֽעֵדָ֔ה וַיַּגִּ֖ידוּ לְמֹשֶֽׁה׃ </span></p>
 <p align="RIGHT"><span lang="he">‎<a name="023">23</a> ‏וַיֹּ֣אמֶר אֲלֵהֶ֗ם ה֚וּא אֲשֶׁ֣ר דִּבֶּ֣ר יְהוָ֔ה שַׁבָּת֧וֹן שַׁבַּת־קֹ֛דֶשׁ לַֽיהוָ֖ה מָחָ֑ר אֵ֣ת אֲשֶׁר־תֹּאפ֞וּ אֵפ֗וּ וְאֵ֤ת אֲשֶֽׁר־תְּבַשְּׁלוּ֙ בַּשֵּׁ֔לוּ וְאֵת֙ כָּל־הָ֣עֹדֵ֔ף הַנִּ֧יחוּ לָכֶ֛ם לְמִשְׁמֶ֖רֶת עַד־הַבֹּֽקֶר׃ </span></p>
 <p align="RIGHT"><span lang="he">‎<a name="024">24</a> ‏וַיַּנִּ֤יחוּ אֹתוֹ֙ עַד־הַבֹּ֔קֶר כַּאֲשֶׁ֖ר צִוָּ֣ה מֹשֶׁ֑ה וְלֹ֣א הִבְאִ֔ישׁ וְרִמָּ֖ה לֹא־הָ֥יְתָה בּֽוֹ׃ </span></p>
 <p align="RIGHT"><span lang="he">‎<a name="025">25</a> ‏וַיֹּ֤אמֶר מֹשֶׁה֙ אִכְלֻ֣הוּ הַיּ֔וֹם כִּֽי־שַׁבָּ֥ת הַיּ֖וֹם לַיהוָ֑ה הַיּ֕וֹם לֹ֥א תִמְצָאֻ֖הוּ בַּשָּׂדֶֽה׃ </span></p>
 <p align="RIGHT"><span lang="he">‎<a name="026">26</a> ‏שֵׁ֥שֶׁת יָמִ֖ים תִּלְקְטֻ֑הוּ וּבַיּ֧וֹם הַשְּׁבִיעִ֛י שַׁבָּ֖ת לֹ֥א יִֽהְיֶה־בּֽוֹ׃ </span></p>
 <p align="RIGHT"><span lang="he">‎<a name="027">27</a> ‏וַֽיְהִי֙ בַּיּ֣וֹם הַשְּׁבִיעִ֔י יָצְא֥וּ מִן־הָעָ֖ם לִלְקֹ֑ט וְלֹ֖א מָצָֽאוּ׃ ס</span></p>
 <p align="RIGHT"><span lang="he">‎<a name="028">28</a> ‏וַיֹּ֥אמֶר יְהוָ֖ה אֶל־מֹשֶׁ֑ה עַד־אָ֙נָה֙ מֵֽאַנְתֶּ֔ם לִשְׁמֹ֥ר מִצְוֹתַ֖י וְתוֹרֹתָֽי׃ </span></p>
 <p align="RIGHT"><span lang="he">‎<a name="029">29</a> ‏רְא֗וּ כִּֽי־יְהוָה֮ נָתַ֣ן לָכֶ֣ם הַשַּׁבָּת֒ עַל־כֵּ֠ן ה֣וּא נֹתֵ֥ן לָכֶ֛ם בַּיּ֥וֹם הַשִּׁשִּׁ֖י לֶ֣חֶם יוֹמָ֑יִם שְׁב֣וּ׀ אִ֣ישׁ תַּחְתָּ֗יו אַל־יֵ֥צֵא אִ֛ישׁ מִמְּקֹמ֖וֹ בַּיּ֥וֹם הַשְּׁבִיעִֽי׃ </span></p>
 <p align="RIGHT"><span lang="he">‎<a name="030">30</a> ‏וַיִּשְׁבְּת֥וּ הָעָ֖ם בַּיּ֥וֹם הַשְּׁבִעִֽי׃ </span></p>
 <p align="RIGHT"><span lang="he">‎<a name="031">31</a> ‏וַיִּקְרְא֧וּ בֵֽית־יִשְׂרָאֵ֛ל אֶת־שְׁמ֖וֹ מָ֑ן וְה֗וּא כְּזֶ֤רַע גַּד֙ לָבָ֔ן וְטַעְמ֖וֹ כְּצַפִּיחִ֥ת בִּדְבָֽשׁ׃ </span></p>
 <p align="RIGHT"><span lang="he">‎<a name="032">32</a> ‏וַיֹּ֣אמֶר מֹשֶׁ֗ה זֶ֤ה הַדָּבָר֙ אֲשֶׁ֣ר צִוָּ֣ה יְהוָ֔ה מְלֹ֤א הָעֹ֙מֶר֙ מִמֶּ֔נּוּ לְמִשְׁמֶ֖רֶת לְדֹרֹתֵיכֶ֑ם לְמַ֣עַן׀ יִרְא֣וּ אֶת־הַלֶּ֗חֶם אֲשֶׁ֨ר הֶאֱכַ֤לְתִּי אֶתְכֶם֙ בַּמִּדְבָּ֔ר בְּהוֹצִיאִ֥י אֶתְכֶ֖ם מֵאֶ֥רֶץ מִצְרָֽיִם׃ </span></p>
 <p align="RIGHT"><span lang="he">‎<a name="033">33</a> ‏וַיֹּ֨אמֶר מֹשֶׁ֜ה אֶֽל־אַהֲרֹ֗ן קַ֚ח צִנְצֶ֣נֶת אַחַ֔ת וְתֶן־שָׁ֥מָּה מְלֹֽא־הָעֹ֖מֶר מָ֑ן וְהַנַּ֤ח אֹתוֹ֙ לִפְנֵ֣י יְהוָ֔ה לְמִשְׁמֶ֖רֶת לְדֹרֹתֵיכֶֽם׃ </span></p>
 <p align="RIGHT"><span lang="he">‎<a name="034">34</a> ‏כַּאֲשֶׁ֛ר צִוָּ֥ה יְהוָ֖ה אֶל־מֹשֶׁ֑ה וַיַּנִּיחֵ֧הוּ אַהֲרֹ֛ן לִפְנֵ֥י הָעֵדֻ֖ת לְמִשְׁמָֽרֶת׃ </span></p>
 <p align="RIGHT"><span lang="he">‎<a name="035">35</a> ‏וּבְנֵ֣י יִשְׂרָאֵ֗ל אָֽכְל֤וּ אֶת־הַמָּן֙ אַרְבָּעִ֣ים שָׁנָ֔ה עַד־בֹּאָ֖ם אֶל־אֶ֣רֶץ נוֹשָׁ֑בֶת אֶת־הַמָּן֙ אָֽכְל֔וּ עַד־בֹּאָ֕ם אֶל־קְצֵ֖ה אֶ֥רֶץ כְּנָֽעַן׃ </span></p>
 <p align="RIGHT"><span lang="he">‎<a name="036">36</a> ‏וְהָעֹ֕מֶר עֲשִׂרִ֥ית הָאֵיפָ֖ה הֽוּא׃ פ</span></p>
 </td>
 <td width="50%">
 <p>1 wayyisə‘û mē’êlim wayyāḇō’û kāl-‘ăḏaṯ bənê-yiśərā’ēl ’el-miḏəbar-sîn ’ăšer bên-’êlim ûḇên sînāy b<sup>a</sup>ḥămiššâ ‘āśār ywōm l<sup>a</sup>ḥōḏeš haššēnî ləṣē’ṯām mē’ereṣ miṣərāyim: </p>
 <p>2 <font color="brown">wayyallînû</font> <font color="blue">wayyillwōnû</font> kāl-‘ăḏaṯ bənê-yiśərā’ēl ‘al-mōšeh wə‘al-’ahărōn bammiḏəbār: </p>
 <p>3 wayyō’mərû ’ălēhem bənê yiśərā’ēl mî-yitēn mûṯēnû ḇəyaḏ-yəhwâ bə’ereṣ miṣərayim bəšiḇətēnû ‘al-sîr habāśār bə’āḵəlēnû leḥem lāśōḇ<sup>a</sup>‘ kî-hwōṣē’ṯem ’ōṯānû ’el-hammiḏəbār hazzeh ləhāmîṯ ’eṯ-kāl-haqqâāl hazzeh bārā‘āḇ: s</p>
 <p>4 wayyō’mer yəhwâ ’el-mōšeh hinənî maməṭîr lāḵem leḥem min-haššāmāyim wəyāṣā’ hā‘ām wəlāqəṭû dəḇar-ywōm bəywōmwō ləm<sup>a</sup>‘an ’ănassennû hăyēlēḵə bəṯwōrāṯî ’im-lō’: </p>
 <p>5 wəhāyâ bayywōm haššiššî wəhēḵînû ’ēṯ ’ăšer-yāḇî’û wəhāyâ mišəneh ‘al ’ăšer-yiləqəṭû ywōm| ywōm: s</p>
 <p>6 wayyō’mer mōšeh wə’ahărōn ’el-kāl-bənê yiśərā’ēl ‘ereḇ wîḏ<sup>a</sup>‘ətem kî yəhwâ hwōṣî’ ’eṯəḵem mē’ereṣ miṣərāyim: </p>
 <p>7 ûḇōqer ûrə’îṯem ’eṯ-kəḇwōḏ yəhwâ bəšāmə‘wō ’eṯ-təlunnōṯêḵem ‘al-yəhwâ wən<sup>a</sup>ḥənû mâ kî <font color="brown">ṯallwōnû</font> <font color="blue">ṯallînû</font> ‘ālênû: </p>
 <p>8 wayyō’mer mōšeh bəṯēṯ yəhwâ lāḵem bā‘ereḇ bāśār le’ĕḵōl wəleḥem babōqer liśəbō‘a bišəmō‘a yəhwâ ’eṯ-təlunnōṯêḵem ’ăšer-’atem mallînim ‘ālāyw wən<sup>a</sup>ḥənû mâ lō’-‘ālênû ṯəlunnōṯêḵem kî ‘al-yəhwâ: </p>
 <p>9 wayyō’mer mōšeh ’el-’ahărōn ’ĕmōr ’el-kāl-‘ăḏaṯ bənê yiśərā’ēl qirəḇû lifənê yəhwâ kî šām<sup>a</sup>‘ ’ēṯ təlunnōṯêḵem: </p>
 <p>10 wayəhî kəḏabēr ’ahărōn ’el-kāl-‘ăḏaṯ bənê-yiśərā’ēl wayyifənû ’el-hammiḏəbār wəhinnēh kəḇwōḏ yəhwâ nirə’â be‘ānān: f</p>
 <p>11 wayəḏabēr yəhwâ ’el-mōšeh llē’mōr: </p>
 <p>12 šām<sup>a</sup>‘ətî ’eṯ-təlûnnōṯ bənê yiśərā’ēl dabēr ’ălēhem lē’mōr bên hā‘arəbayim tō’ḵəlû ḇāśār ûḇabōqer tiśəbə‘û-lāḥem wîḏ<sup>a</sup>‘ətem kî ’ănî yəhwâ ’ĕlōhêḵem: </p>
 <p>13 wayəhî ḇā‘ereḇ wat<sup>a</sup>‘al haśśəlāw watəḵas ’eṯ-hamm<sup>a</sup>ḥăneh ûḇabōqer hāyəṯâ šiḵəḇaṯ haṭṭal sāḇîḇ lamm<sup>a</sup>ḥăneh: </p>
 <p>14 wat<sup>a</sup>‘al šiḵəḇaṯ haṭṭāl wəhinnēh ‘al-pənê hammiḏəbār daq məḥusəpās daq kakəfōr ‘al-hā’āreṣ: </p>
 <p>15 wayyirə’û ḇənê-yiśərā’ēl wayyō’mərû ’îš ’el-’āḥîw mān hû’ kî lō’ yāḏə‘û mah-hû’ wayyō’mer mōšeh ’ălēhem hû’ halleḥem ’ăšer nāṯan yəhwâ lāḵem lə’āḵəlâ: </p>
 <p>16 zeh hadāḇār ’ăšer ṣiûâ yəhwâ liqəṭû mimmennû ’îš ləfî ’āḵəlwō ‘ōmer laguləgōleṯ misəpar nafəšōṯêḵem ’îš la’ăšer bə’âŏlwō tiqqāḥû: </p>
 <p>17 wayy<sup>a</sup>‘ăśû-ḵēn bənê yiśərā’ēl wayyiləqəṭû hammarəbeh wəhammamə‘îṭ: </p>
 <p>18 wayyāmōdû ḇā‘ōmer wəlō’ he‘ədîf hammarəbeh wəhammamə‘îṭ lō’ heḥəsîr ’îš ləfî-’āḵəlwō lāqāṭû: </p>
 <p>19 wayyō’mer mōšeh ’ălēhem ’îš ’al-ywōṯēr mimmennû ‘aḏ-bōqer: </p>
 <p>20 wəlō’-šāmə‘û ’el-mōšeh wayywōṯirû ’ănāšîm mimmennû ‘aḏ-bōqer wayyārum twōlā‘îm wayyiḇə’aš wayyiqəṣōf ‘ălēhem mōšeh: </p>
 <p>21 wayyiləqəṭû ’ōṯwō babōqer babōqer ’îš kəfî ’āḵəlwō wəḥam haššemeš wənāmās: </p>
 <p>22 wayəhî| bayywōm haššiššî lāqəṭû leḥem mišəneh šənê hā‘ōmer lā’eḥāḏ wayyāḇō’û kāl-nəśî’ê hā‘ēḏâ wayyagîḏû ləmōšeh: </p>
 <p>23 wayyō’mer ’ălēhem hû’ ’ăšer diber yəhwâ šabāṯwōn šabaṯ-qōḏeš layhwâ māḥār ’ēṯ ’ăšer-tō’fû ’ēfû wə’ēṯ ’ăšer-təḇaššəlû baššēlû wə’ēṯ kāl-hā‘ōḏēf hannîḥû lāḵem ləmišəmereṯ ‘aḏ-habōqer: </p>
 <p>24 wayyannîḥû ’ōṯwō ‘aḏ-habōqer ka’ăšer ṣiûâ mōšeh wəlō’ hiḇə’îš wərimmâ lō’-hāyəṯâ bwō: </p>
 <p>25 wayyō’mer mōšeh ’iḵəluhû hayywōm kî-šabāṯ hayywōm layhwâ hayywōm lō’ ṯiməṣā’uhû baśśāḏeh: </p>
 <p>26 šēšeṯ yāmîm tiləqəṭuhû ûḇayywōm haššəḇî‘î šabāṯ lō’ yihəyeh-bwō: </p>
 <p>27 wayəhî bayywōm haššəḇî‘î yāṣə’û min-hā‘ām liləqōṭ wəlō’ māṣā’û: s</p>
 <p>28 wayyō’mer yəhwâ ’el-mōšeh ‘aḏ-’ānâ mē’anətem lišəmōr miṣəwōṯay wəṯwōrōṯāy: </p>
 <p>29 rə’û kî-yəhwâ nāṯan lāḵem haššabāṯ ‘al-kēn hû’ nōṯēn lāḵem bayywōm haššiššî leḥem ywōmāyim šəḇû| ’îš t<sup>a</sup>ḥətāyw ’al-yēṣē’ ’îš mimməqōmwō bayywōm haššəḇî‘î: </p>
 <p>30 wayyišəbəṯû hā‘ām bayywōm haššəḇi‘î: </p>
 <p>31 wayyiqərə’û ḇêṯ-yiśərā’ēl ’eṯ-šəmwō mān wəhû’ kəzer<sup>a</sup>‘ gaḏ lāḇān wəṭ<sup>a</sup>‘əmwō kəṣapîḥiṯ biḏəḇāš: </p>
 <p>32 wayyō’mer mōšeh zeh hadāḇār ’ăšer ṣiûâ yəhwâ məlō’ hā‘ōmer mimmennû ləmišəmereṯ ləḏōrōṯêḵem ləm<sup>a</sup>‘an| yirə’û ’eṯ-halleḥem ’ăšer he’ĕḵalətî ’eṯəḵem bammiḏəbār bəhwōṣî’î ’eṯəḵem mē’ereṣ miṣərāyim: </p>
 <p>33 wayyō’mer mōšeh ’el-’ahărōn q<sup>a</sup>ḥ ṣinəṣeneṯ ’<sup>a</sup>ḥaṯ wəṯen-šāmmâ məlō’-hā‘ōmer mān wəhann<sup>a</sup>ḥ ’ōṯwō lifənê yəhwâ ləmišəmereṯ ləḏōrōṯêḵem: </p>
 <p>34 ka’ăšer ṣiûâ yəhwâ ’el-mōšeh wayyannîḥēhû ’ahărōn lifənê hā‘ēḏuṯ ləmišəmāreṯ: </p>
 <p>35 ûḇənê yiśərā’ēl ’āḵəlû ’eṯ-hammān ’arəbā‘îm šānâ ‘aḏ-bō’ām ’el-’ereṣ nwōšāḇeṯ ’eṯ-hammān ’āḵəlû ‘aḏ-bō’ām ’el-qəṣēh ’ereṣ kənā‘an: </p>
 <p>36 wəhā‘ōmer ‘ăśirîṯ hā’êfâ hû’: f</p>
 </td>
 </tr></table>
 <p></p><hr>
 <center>
 <a href="exo017.htm">Next: Exodus (Shemot) Chapter 17</a></center>
 </body>