<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer023.htm">Polyglot</a> 
 <a href="../kjv/jer023.htm">KJV</a> 
 <a href="../sep/jer023.htm">Sep</a> 
 <a href="../vul/jer023.htm">Vul</a> 
 
 <br>
 <br><a href="jer.htm">Jeremiah (Yermiyah) Index</a><br>
  
 <a href="jer022.htm">Previous</a> 
 <a href="jer024.htm">Next</a> 
 </center>
 <hr>
 
 <h3 align="CENTER">Tanach (Hebrew): Jeremiah (Yermiyah) Chapter 23</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏ה֣וֹי רֹעִ֗ים מְאַבְּדִ֧ים וּמְפִצִ֛ים אֶת־צֹ֥אן מַרְעִיתִ֖י נְאֻם־יְהוָֽה׃ </span></p>
 <p align="RIGHT"><span lang="he">‎<a name="002">2</a> ‏לָ֠כֵן כֹּֽה־אָמַ֨ר יְהוָ֜ה אֱלֹהֵ֣י יִשְׂרָאֵ֗ל עַֽל־הָרֹעִים֮ הָרֹעִ֣ים אֶת־עַמִּי֒ אַתֶּ֞ם הֲפִצֹתֶ֤ם אֶת־צֹאנִי֙ וַתַּדִּח֔וּם וְלֹ֥א פְקַדְתֶּ֖ם אֹתָ֑ם הִנְנִ֨י פֹקֵ֧ד עֲלֵיכֶ֛ם אֶת־רֹ֥עַ מַעַלְלֵיכֶ֖ם נְאֻם־יְהוָֽה׃ </span></p>
 <p align="RIGHT"><span lang="he">‎<a name="003">3</a> ‏וַאֲנִ֗י אֲקַבֵּץ֙ אֶת־שְׁאֵרִ֣ית צֹאנִ֔י מִכֹּל֙ הָאֲרָצ֔וֹת אֲשֶׁר־הִדַּ֥חְתִּי אֹתָ֖ם שָׁ֑ם וַהֲשִׁבֹתִ֥י אֶתְהֶ֛ן עַל־נְוֵהֶ֖ן וּפָר֥וּ וְרָבֽוּ׃ </span></p>
 <p align="RIGHT"><span lang="he">‎<a name="004">4</a> ‏וַהֲקִמֹתִ֧י עֲלֵיהֶ֛ם רֹעִ֖ים וְרָע֑וּם וְלֹא־יִֽירְא֨וּ ע֧וֹד וְלֹא־יֵחַ֛תּוּ וְלֹ֥א יִפָּקֵ֖דוּ נְאֻם־יְהוָֽה׃ ס</span></p>
 <p align="RIGHT"><span lang="he">‎<a name="005">5</a> ‏הִנֵּ֨ה יָמִ֤ים בָּאִים֙ נְאֻם־יְהוָ֔ה וַהֲקִמֹתִ֥י לְדָוִ֖ד צֶ֣מַח צַדִּ֑יק וּמָ֤לַךְ מֶ֙לֶךְ֙ וְהִשְׂכִּ֔יל וְעָשָׂ֛ה מִשְׁפָּ֥ט וּצְדָקָ֖ה בָּאָֽרֶץ׃ </span></p>
 <p align="RIGHT"><span lang="he">‎<a name="006">6</a> ‏בְּיָמָיו֙ תִּוָּשַׁ֣ע יְהוּדָ֔ה וְיִשְׂרָאֵ֖ל יִשְׁכֹּ֣ן לָבֶ֑טַח וְזֶה־שְּׁמ֥וֹ אֲ‍ֽשֶׁר־יִקְרְא֖וֹ יְהוָ֥ה׀ צִדְקֵֽנוּ׃ ס</span></p>
 <p align="RIGHT"><span lang="he">‎<a name="007">7</a> ‏לָכֵ֛ן הִנֵּֽה־יָמִ֥ים בָּאִ֖ים נְאֻם־יְהוָ֑ה וְלֹא־יֹ֤אמְרוּ עוֹד֙ חַי־יְהוָ֔ה אֲשֶׁ֧ר הֶעֱלָ֛ה אֶת־בְּנֵ֥י יִשְׂרָאֵ֖ל מֵאֶ֥רֶץ מִצְרָֽיִם׃ </span></p>
 <p align="RIGHT"><span lang="he">‎<a name="008">8</a> ‏כִּ֣י אִם־חַי־יְהוָ֗ה אֲשֶׁ֣ר הֶעֱלָה֩ וַאֲשֶׁ֨ר הֵבִ֜יא אֶת־זֶ֨רַע בֵּ֤ית יִשְׂרָאֵל֙ מֵאֶ֣רֶץ צָפ֔וֹנָה וּמִכֹּל֙ הָֽאֲרָצ֔וֹת אֲשֶׁ֥ר הִדַּחְתִּ֖ים שָׁ֑ם וְיָשְׁב֖וּ עַל־אַדְמָתָֽם׃ ס</span></p>
 <p align="RIGHT"><span lang="he">‎<a name="009">9</a> ‏לַנְּבִאִ֞ים נִשְׁבַּ֧ר לִבִּ֣י בְקִרְבִּ֗י רָֽחֲפוּ֙ כָּל־עַצְמוֹתַ֔י הָיִ֙יתִי֙ כְּאִ֣ישׁ שִׁכּ֗וֹר וּכְגֶ֖בֶר עֲבָ֣רוֹ יָ֑יִן מִפְּנֵ֣י יְהוָ֔ה וּמִפְּנֵ֖י דִּבְרֵ֥י קָדְשֽׁוֹ׃ </span></p>
 <p align="RIGHT"><span lang="he">‎<a name="010">10</a> ‏כִּ֤י מְנָֽאֲפִים֙ מָלְאָ֣ה הָאָ֔רֶץ כִּֽי־מִפְּנֵ֤י אָלָה֙ אָבְלָ֣ה הָאָ֔רֶץ יָבְשׁ֖וּ נְא֣וֹת מִדְבָּ֑ר וַתְּהִ֤י מְרֽוּצָתָם֙ רָעָ֔ה וּגְבוּרָתָ֖ם לֹא־כֵֽן׃ </span></p>
 <p align="RIGHT"><span lang="he">‎<a name="011">11</a> ‏כִּֽי־גַם־נָבִ֥יא גַם־כֹּהֵ֖ן חָנֵ֑פוּ גַּם־בְּבֵיתִ֛י מָצָ֥אתִי רָעָתָ֖ם נְאֻם־יְהוָֽה׃ </span></p>
 <p align="RIGHT"><span lang="he">‎<a name="012">12</a> ‏לָכֵן֩ יִֽהְיֶ֨ה דַרְכָּ֜ם לָהֶ֗ם כַּחֲלַקְלַקּוֹת֙ בָּֽאֲפֵלָ֔ה יִדַּ֖חוּ וְנָ֣פְלוּ בָ֑הּ כִּֽי־אָבִ֨יא עֲלֵיהֶ֥ם רָעָ֛ה שְׁנַ֥ת פְּקֻדָּתָ֖ם נְאֻם־יְהוָֽה׃ </span></p>
 <p align="RIGHT"><span lang="he">‎<a name="013">13</a> ‏וּבִנְבִיאֵ֥י שֹׁמְר֖וֹן רָאִ֣יתִי תִפְלָ֑ה הִנַּבְּא֣וּ בַבַּ֔עַל וַיַּתְע֥וּ אֶת־עַמִּ֖י אֶת־יִשְׂרָאֵֽל׃ ס</span></p>
 <p align="RIGHT"><span lang="he">‎<a name="014">14</a> ‏וּבִנְבִאֵ֨י יְרוּשָׁלִַ֜ם רָאִ֣יתִי שַׁעֲרוּרָ֗ה נָא֞וֹף וְהָלֹ֤ךְ בַּשֶּׁ֙קֶר֙ וְחִזְּקוּ֙ יְדֵ֣י מְרֵעִ֔ים לְבִ֨לְתִּי־שָׁ֔בוּ אִ֖ישׁ מֵרָֽעָת֑וֹ הָֽיוּ־לִ֤י כֻלָּם֙ כִּסְדֹ֔ם וְיֹשְׁבֶ֖יהָ כַּעֲמֹרָֽה׃ ס</span></p>
 <p align="RIGHT"><span lang="he">‎<a name="015">15</a> ‏לָכֵ֞ן כֹּֽה־אָמַ֨ר יְהוָ֤ה צְבָאוֹת֙ עַל־הַנְּבִאִ֔ים הִנְנִ֨י מַאֲכִ֤יל אוֹתָם֙ לַֽעֲנָ֔ה וְהִשְׁקִתִ֖ים מֵי־רֹ֑אשׁ כִּ֗י מֵאֵת֙ נְבִיאֵ֣י יְרוּשָׁלִַ֔ם יָצְאָ֥ה חֲנֻפָּ֖ה לְכָל־הָאָֽרֶץ׃ פ</span></p>
 <p align="RIGHT"><span lang="he">‎<a name="016">16</a> ‏כֹּֽה־אָמַ֞ר יְהוָ֣ה צְבָא֗וֹת אַֽל־תִּשְׁמְע֞וּ עַל־דִּבְרֵ֤י הַנְּבִאִים֙ הַנִּבְּאִ֣ים לָכֶ֔ם מַהְבִּלִ֥ים הֵ֖מָּה אֶתְכֶ֑ם חֲז֤וֹן לִבָּם֙ יְדַבֵּ֔רוּ לֹ֖א מִפִּ֥י יְהוָֽה׃ </span></p>
 <p align="RIGHT"><span lang="he">‎<a name="017">17</a> ‏אֹמְרִ֤ים אָמוֹר֙ לִֽמְנַאֲצַ֔י דִּבֶּ֣ר יְהוָ֔ה שָׁל֖וֹם יִֽהְיֶ֣ה לָכֶ֑ם וְ֠כֹל הֹלֵ֞ךְ בִּשְׁרִר֤וּת לִבּוֹ֙ אָֽמְר֔וּ לֹֽא־תָב֥וֹא עֲלֵיכֶ֖ם רָעָֽה׃ </span></p>
 <p align="RIGHT"><span lang="he">‎<a name="018">18</a> ‏כִּ֣י מִ֤י עָמַד֙ בְּס֣וֹד יְהוָ֔ה וְיֵ֖רֶא וְיִשְׁמַ֣ע אֶת־דְּבָר֑וֹ מִֽי־הִקְשִׁ֥יב <font color="brown">דברי</font> <font color="blue">דְּבָר֖וֹ</font> וַיִּשְׁמָֽע׃ ס</span></p>
 <p align="RIGHT"><span lang="he">‎<a name="019">19</a> ‏הִנֵּ֣ה׀ סַעֲרַ֣ת יְהוָ֗ה חֵמָה֙ יָֽצְאָ֔ה וְסַ֖עַר מִתְחוֹלֵ֑ל עַ֛ל רֹ֥אשׁ רְשָׁעִ֖ים יָחֽוּל׃ </span></p>
 <p align="RIGHT"><span lang="he">‎<a name="020">20</a> ‏לֹ֤א יָשׁוּב֙ אַף־יְהוָ֔ה עַד־עֲשֹׂת֥וֹ וְעַד־הֲקִימ֖וֹ מְזִמּ֣וֹת לִבּ֑וֹ בְּאַֽחֲרִית֙ הַיָּמִ֔ים תִּתְבּ֥וֹנְנוּ בָ֖הּ בִּינָֽה׃ </span></p>
 <p align="RIGHT"><span lang="he">‎<a name="021">21</a> ‏לֹא־שָׁלַ֥חְתִּי אֶת־הַנְּבִאִ֖ים וְהֵ֣ם רָ֑צוּ לֹא־דִבַּ֥רְתִּי אֲלֵיהֶ֖ם וְהֵ֥ם נִבָּֽאוּ׃ </span></p>
 <p align="RIGHT"><span lang="he">‎<a name="022">22</a> ‏וְאִֽם־עָמְד֖וּ בְּסוֹדִ֑י וְיַשְׁמִ֤עוּ דְבָרַי֙ אֶת־עַמִּ֔י וִֽישִׁבוּם֙ מִדַּרְכָּ֣ם הָרָ֔ע וּמֵרֹ֖עַ מַֽעַלְלֵיהֶֽם׃ ס</span></p>
 <p align="RIGHT"><span lang="he">‎<a name="023">23</a> ‏הַאֱלֹהֵ֧י מִקָּרֹ֛ב אָ֖נִי נְאֻם־יְהוָ֑ה וְלֹ֥א אֱלֹהֵ֖י מֵרָחֹֽק׃ </span></p>
 <p align="RIGHT"><span lang="he">‎<a name="024">24</a> ‏אִם־יִסָּתֵ֨ר אִ֧ישׁ בַּמִּסְתָּרִ֛ים וַאֲנִ֥י לֹֽא־אֶרְאֶ֖נּוּ נְאֻם־יְהוָ֑ה הֲל֨וֹא אֶת־הַשָּׁמַ֧יִם וְאֶת־הָאָ֛רֶץ אֲנִ֥י מָלֵ֖א נְאֻם־יְהוָֽה׃ </span></p>
 <p align="RIGHT"><span lang="he">‎<a name="025">25</a> ‏שָׁמַ֗עְתִּי אֵ֤ת אֲשֶׁר־אָֽמְרוּ֙ הַנְּבִאִ֔ים הַֽנִּבְּאִ֥ים בִּשְׁמִ֛י שֶׁ֖קֶר לֵאמֹ֑ר חָלַ֖מְתִּי חָלָֽמְתִּי׃ </span></p>
 <p align="RIGHT"><span lang="he">‎<a name="026">26</a> ‏עַד־מָתַ֗י הֲיֵ֛שׁ בְּלֵ֥ב הַנְּבִאִ֖ים נִבְּאֵ֣י הַשָּׁ֑קֶר וּנְבִיאֵ֖י תַּרְמִ֥ת לִבָּֽם׃ </span></p>
 <p align="RIGHT"><span lang="he">‎<a name="027">27</a> ‏הַחֹשְׁבִ֗ים לְהַשְׁכִּ֤יחַ אֶת־עַמִּי֙ שְׁמִ֔י בַּחֲל֣וֹמֹתָ֔ם אֲשֶׁ֥ר יְסַפְּר֖וּ אִ֣ישׁ לְרֵעֵ֑הוּ כַּאֲשֶׁ֨ר שָׁכְח֧וּ אֲבוֹתָ֛ם אֶת־שְׁמִ֖י בַּבָּֽעַל׃ </span></p>
 <p align="RIGHT"><span lang="he">‎<a name="028">28</a> ‏הַנָּבִ֞יא אֲשֶׁר־אִתּ֤וֹ חֲלוֹם֙ יְסַפֵּ֣ר חֲל֔וֹם וַאֲשֶׁ֤ר דְּבָרִי֙ אִתּ֔וֹ יְדַבֵּ֥ר דְּבָרִ֖י אֱמֶ֑ת מַה־לַתֶּ֥בֶן אֶת־הַבָּ֖ר נְאֻם־יְהוָֽה׃ </span></p>
 <p align="RIGHT"><span lang="he">‎<a name="029">29</a> ‏הֲל֨וֹא כֹ֧ה דְבָרִ֛י כָּאֵ֖שׁ נְאֻם־יְהוָ֑ה וּכְפַטִּ֖ישׁ יְפֹ֥צֵֽץ סָֽלַע׃ ס</span></p>
 <p align="RIGHT"><span lang="he">‎<a name="030">30</a> ‏לָכֵ֛ן הִנְנִ֥י עַל־הַנְּבִאִ֖ים נְאֻם־יְהוָ֑ה מְגַנְּבֵ֣י דְבָרַ֔י אִ֖ישׁ מֵאֵ֥ת רֵעֵֽהוּ׃ </span></p>
 <p align="RIGHT"><span lang="he">‎<a name="031">31</a> ‏הִנְנִ֥י עַל־הַנְּבִיאִ֖ם נְאֻם־יְהוָ֑ה הַלֹּקְחִ֣ים לְשׁוֹנָ֔ם וַֽיִּנְאֲמ֖וּ נְאֻֽם׃ </span></p>
 <p align="RIGHT"><span lang="he">‎<a name="032">32</a> ‏הִ֠נְנִי עַֽל־נִבְּאֵ֞י חֲלֹמ֥וֹת שֶׁ֙קֶר֙ נְאֻם־יְהוָ֔ה וַֽיְסַפְּרוּם֙ וַיַּתְע֣וּ אֶת־עַמִּ֔י בְּשִׁקְרֵיהֶ֖ם וּבְפַחֲזוּתָ֑ם וְאָנֹכִ֨י לֹֽא־שְׁלַחְתִּ֜ים וְלֹ֣א צִוִּיתִ֗ים וְהוֹעֵ֛יל לֹֽא־יוֹעִ֥ילוּ לָֽעָם־הַזֶּ֖ה נְאֻם־יְהוָֽה׃ </span></p>
 <p align="RIGHT"><span lang="he">‎<a name="033">33</a> ‏וְכִי־יִשְׁאָלְךָ֩ הָעָ֨ם הַזֶּ֜ה אֽוֹ־הַנָּבִ֤יא אֽוֹ־כֹהֵן֙ לֵאמֹ֔ר מַה־מַשָּׂ֖א יְהוָ֑ה וְאָמַרְתָּ֤ אֲלֵיהֶם֙ אֶת־מַה־מַשָּׂ֔א וְנָטַשְׁתִּ֥י אֶתְכֶ֖ם נְאֻם־יְהוָֽה׃ </span></p>
 <p align="RIGHT"><span lang="he">‎<a name="034">34</a> ‏וְהַנָּבִ֤יא וְהַכֹּהֵן֙ וְהָעָ֔ם אֲשֶׁ֥ר יֹאמַ֖ר מַשָּׂ֣א יְהוָ֑ה וּפָקַדְתִּ֛י עַל־הָאִ֥ישׁ הַה֖וּא וְעַל־בֵּיתֽוֹ׃ </span></p>
 <p align="RIGHT"><span lang="he">‎<a name="035">35</a> ‏כֹּ֥ה תֹאמְר֛וּ אִ֥ישׁ עַל־רֵעֵ֖הוּ וְאִ֣ישׁ אֶל־אָחִ֑יו מֶה־עָנָ֣ה יְהוָ֔ה וּמַה־דִּבֶּ֖ר יְהוָֽה׃ </span></p>
 <p align="RIGHT"><span lang="he">‎<a name="036">36</a> ‏וּמַשָּׂ֥א יְהוָ֖ה לֹ֣א תִזְכְּרוּ־ע֑וֹד כִּ֣י הַמַּשָּׂ֗א יִֽהְיֶה֙ לְאִ֣ישׁ דְּבָר֔וֹ וַהֲפַכְתֶּ֗ם אֶת־דִּבְרֵי֙ אֱלֹהִ֣ים חַיִּ֔ים יְהוָ֥ה צְבָא֖וֹת אֱלֹהֵֽינוּ׃ </span></p>
 <p align="RIGHT"><span lang="he">‎<a name="037">37</a> ‏כֹּ֥ה תֹאמַ֖ר אֶל־הַנָּבִ֑יא מֶה־עָנָ֣ךְ יְהוָ֔ה וּמַה־דִּבֶּ֖ר יְהוָֽה׃ </span></p>
 <p align="RIGHT"><span lang="he">‎<a name="038">38</a> ‏וְאִם־מַשָּׂ֣א יְהוָה֮ תֹּאמֵרוּ֒ לָכֵ֗ן כֹּ֚ה אָמַ֣ר יְהוָ֔ה יַ֧עַן אֲמָרְכֶ֛ם אֶת־הַדָּבָ֥ר הַזֶּ֖ה מַשָּׂ֣א יְהוָ֑ה וָאֶשְׁלַ֤ח אֲלֵיכֶם֙ לֵאמֹ֔ר לֹ֥א תֹאמְר֖וּ מַשָּׂ֥א יְהוָֽה׃ </span></p>
 <p align="RIGHT"><span lang="he">‎<a name="039">39</a> ‏לָכֵ֣ן הִנְנִ֔י וְנָשִׁ֥יתִי אֶתְכֶ֖ם נָשֹׁ֑א וְנָטַשְׁתִּ֣י אֶתְכֶ֗ם וְאֶת־הָעִיר֙ אֲשֶׁ֨ר נָתַ֧תִּי לָכֶ֛ם וְלַאֲבוֹתֵיכֶ֖ם מֵעַ֥ל פָּנָֽי׃ </span></p>
 <p align="RIGHT"><span lang="he">‎<a name="040">40</a> ‏וְנָתַתִּ֥י עֲלֵיכֶ֖ם חֶרְפַּ֣ת עוֹלָ֑ם וּכְלִמּ֣וּת עוֹלָ֔ם אֲשֶׁ֖ר לֹ֥א תִשָּׁכֵֽחַ׃ ס</span></p>
 </td>
 <td width="50%">
 <p>1 hwōy rō‘îm mə’abəḏîm ûməfiṣîm ’eṯ-ṣō’n marə‘îṯî nə’um-yəhwâ: </p>
 <p>2 lāḵēn kōh-’āmar yəhwâ ’ĕlōhê yiśərā’ēl ‘al-hārō‘îm hārō‘îm ’eṯ-‘ammî ’atem hăfiṣōṯem ’eṯ-ṣō’nî watadiḥûm wəlō’ fəqaḏətem ’ōṯām hinənî fōqēḏ ‘ălêḵem ’eṯ-rō‘a m<sup>a</sup>‘aləlêḵem nə’um-yəhwâ: </p>
 <p>3 wa’ănî ’ăqabēṣ ’eṯ-šə’ērîṯ ṣō’nî mikōl hā’ărāṣwōṯ ’ăšer-hid<sup>a</sup>ḥətî ’ōṯām šām wahăšiḇōṯî ’eṯəhen ‘al-nəwēhen ûfārû wərāḇû: </p>
 <p>4 wahăqimōṯî ‘ălêhem rō‘îm wərā‘ûm wəlō’-yîrə’û ‘wōḏ wəlō’-yēḥatû wəlō’ yipāqēḏû nə’um-yəhwâ: s</p>
 <p>5 hinnēh yāmîm bā’îm nə’um-yəhwâ wahăqimōṯî ləḏāwiḏ ṣem<sup>a</sup>ḥ ṣadîq ûmālaḵə meleḵə wəhiśəkîl wə‘āśâ mišəpāṭ ûṣəḏāqâ bā’āreṣ: </p>
 <p>6 bəyāmāyw tiûāš<sup>a</sup>‘ yəhûḏâ wəyiśərā’ēl yišəkōn lāḇeṭ<sup>a</sup>ḥ wəzeh-ššəmwō ’ă‍šer-yiqərə’wō yəhwâ| ṣiḏəqēnû: s</p>
 <p>7 lāḵēn hinnēh-yāmîm bā’îm nə’um-yəhwâ wəlō’-yō’mərû ‘wōḏ ḥay-yəhwâ ’ăšer he‘ĕlâ ’eṯ-bənê yiśərā’ēl mē’ereṣ miṣərāyim: </p>
 <p>8 kî ’im-ḥay-yəhwâ ’ăšer he‘ĕlâ wa’ăšer hēḇî’ ’eṯ-zer<sup>a</sup>‘ bêṯ yiśərā’ēl mē’ereṣ ṣāfwōnâ ûmikōl hā’ărāṣwōṯ ’ăšer hid<sup>a</sup>ḥətîm šām wəyāšəḇû ‘al-’aḏəmāṯām: s</p>
 <p>9 lannəḇi’îm nišəbar libî ḇəqirəbî rāḥăfû kāl-‘aṣəmwōṯay hāyîṯî kə’îš šikwōr ûḵəḡeḇer ‘ăḇārwō yāyin mipənê yəhwâ ûmipənê diḇərê qāḏəšwō: </p>
 <p>10 kî mənā’ăfîm mālə’â hā’āreṣ kî-mipənê ’ālâ ’āḇəlâ hā’āreṣ yāḇəšû nə’wōṯ miḏəbār watəhî mərûṣāṯām rā‘â ûḡəḇûrāṯām lō’-ḵēn: </p>
 <p>11 kî-ḡam-nāḇî’ ḡam-kōhēn ḥānēfû gam-bəḇêṯî māṣā’ṯî rā‘āṯām nə’um-yəhwâ: </p>
 <p>12 lāḵēn yihəyeh ḏarəkām lâem k<sup>a</sup>ḥălaqəlaqqwōṯ bā’ăfēlâ yid<sup>a</sup>ḥû wənāfəlû ḇāh kî-’āḇî’ ‘ălêhem rā‘â šənaṯ pəqudāṯām nə’um-yəhwâ: </p>
 <p>13 ûḇinəḇî’ê šōmərwōn rā’îṯî ṯifəlâ hinnabə’û ḇab<sup>a</sup>‘al wayyaṯə‘û ’eṯ-‘ammî ’eṯ-yiśərā’ēl: s</p>
 <p>14 ûḇinəḇi’ê yərûšālaim rā’îṯî š<sup>a</sup>‘ărûrâ nā’wōf wəhālōḵə baššeqer wəḥizzəqû yəḏê mərē‘îm ləḇilətî-šāḇû ’îš mērā‘āṯwō hāyû-lî ḵullām kisəḏōm wəyōšəḇeyhā k<sup>a</sup>‘ămōrâ: s</p>
 <p>15 lāḵēn kōh-’āmar yəhwâ ṣəḇā’wōṯ ‘al-hannəḇi’îm hinənî ma’ăḵîl ’wōṯām l<sup>a</sup>‘ănâ wəhišəqiṯîm mê-rō’š kî mē’ēṯ nəḇî’ê yərûšālaim yāṣə’â ḥănupâ ləḵāl-hā’āreṣ: f</p>
 <p>16 kōh-’āmar yəhwâ ṣəḇā’wōṯ ’al-tišəmə‘û ‘al-diḇərê hannəḇi’îm hannibə’îm lāḵem mahəbilîm hēmmâ ’eṯəḵem ḥăzwōn libām yəḏabērû lō’ mipî yəhwâ: </p>
 <p>17 ’ōmərîm ’āmwōr liməna’ăṣay diber yəhwâ šālwōm yihəyeh lāḵem wəḵōl hōlēḵə bišərirûṯ libwō ’āmərû lō’-ṯāḇwō’ ‘ălêḵem rā‘â: </p>
 <p>18 kî mî ‘āmaḏ bəswōḏ yəhwâ wəyēre’ wəyišəm<sup>a</sup>‘ ’eṯ-dəḇārwō mî-hiqəšîḇ <font color="brown">dəḇārî</font> <font color="blue">dəḇārwō</font> wayyišəmā‘: s</p>
 <p>19 hinnēh| s<sup>a</sup>‘ăraṯ yəhwâ ḥēmâ yāṣə’â wəs<sup>a</sup>‘ar miṯəḥwōlēl ‘al rō’š rəšā‘îm yāḥûl: </p>
 <p>20 lō’ yāšûḇ ’af-yəhwâ ‘aḏ-‘ăśōṯwō wə‘aḏ-hăqîmwō məzimmwōṯ libwō bə’<sup>a</sup>ḥărîṯ hayyāmîm tiṯəbwōnənû ḇāh bînâ: </p>
 <p>21 lō’-šāl<sup>a</sup>ḥətî ’eṯ-hannəḇi’îm wəhēm rāṣû lō’-ḏibarətî ’ălêhem wəhēm nibā’û: </p>
 <p>22 wə’im-‘āməḏû bəswōḏî wəyašəmi‘û ḏəḇāray ’eṯ-‘ammî wîšiḇûm midarəkām hārā‘ ûmērō‘a m<sup>a</sup>‘aləlêhem: s</p>
 <p>23 ha’ĕlōhê miqqārōḇ ’ānî nə’um-yəhwâ wəlō’ ’ĕlōhê mērāḥōq: </p>
 <p>24 ’im-yissāṯēr ’îš bammisətārîm wa’ănî lō’-’erə’ennû nə’um-yəhwâ hălwō’ ’eṯ-haššāmayim wə’eṯ-hā’āreṣ ’ănî mālē’ nə’um-yəhwâ: </p>
 <p>25 šām<sup>a</sup>‘ətî ’ēṯ ’ăšer-’āmərû hannəḇi’îm hannibə’îm bišəmî šeqer lē’mōr ḥālamətî ḥālāmətî: </p>
 <p>26 ‘aḏ-māṯay hăyēš bəlēḇ hannəḇi’îm nibə’ê haššāqer ûnəḇî’ê tarəmiṯ libām: </p>
 <p>27 h<sup>a</sup>ḥōšəḇîm ləhašəkîḥa ’eṯ-‘ammî šəmî b<sup>a</sup>ḥălwōmōṯām ’ăšer yəsapərû ’îš lərē‘ēhû ka’ăšer šāḵəḥû ’ăḇwōṯām ’eṯ-šəmî babā‘al: </p>
 <p>28 hannāḇî’ ’ăšer-’itwō ḥălwōm yəsapēr ḥălwōm wa’ăšer dəḇārî ’itwō yəḏabēr dəḇārî ’ĕmeṯ mah-lateḇen ’eṯ-habār nə’um-yəhwâ: </p>
 <p>29 hălwō’ ḵōh ḏəḇārî kā’ēš nə’um-yəhwâ ûḵəfaṭṭîš yəfōṣēṣ sāl<sup>a</sup>‘: s</p>
 <p>30 lāḵēn hinənî ‘al-hannəḇi’îm nə’um-yəhwâ məḡannəḇê ḏəḇāray ’îš mē’ēṯ rē‘ēhû: </p>
 <p>31 hinənî ‘al-hannəḇî’im nə’um-yəhwâ hallōqəḥîm ləšwōnām wayyinə’ămû nə’um: </p>
 <p>32 hinənî ‘al-nibə’ê ḥălōmwōṯ šeqer nə’um-yəhwâ wayəsapərûm wayyaṯə‘û ’eṯ-‘ammî bəšiqərêhem ûḇəf<sup>a</sup>ḥăzûṯām wə’ānōḵî lō’-šəl<sup>a</sup>ḥətîm wəlō’ ṣiûîṯîm wəhwō‘êl lō’-ywō‘îlû lā‘ām-hazzeh nə’um-yəhwâ: </p>
 <p>33 wəḵî-yišə’āləḵā hā‘ām hazzeh ’wō-hannāḇî’ ’wō-ḵōhēn lē’mōr mah-maśśā’ yəhwâ wə’āmarətā ’ălêhem ’eṯ-mah-maśśā’ wənāṭašətî ’eṯəḵem nə’um-yəhwâ: </p>
 <p>34 wəhannāḇî’ wəhakōhēn wəhā‘ām ’ăšer yō’mar maśśā’ yəhwâ ûfāqaḏətî ‘al-hā’îš hahû’ wə‘al-bêṯwō: </p>
 <p>35 kōh ṯō’mərû ’îš ‘al-rē‘ēhû wə’îš ’el-’āḥîw meh-‘ānâ yəhwâ ûmah-diber yəhwâ: </p>
 <p>36 ûmaśśā’ yəhwâ lō’ ṯizəkərû-‘wōḏ kî hammaśśā’ yihəyeh lə’îš dəḇārwō wahăfaḵətem ’eṯ-diḇərê ’ĕlōhîm ḥayyîm yəhwâ ṣəḇā’wōṯ ’ĕlōhênû: </p>
 <p>37 kōh ṯō’mar ’el-hannāḇî’ meh-‘ānāḵə yəhwâ ûmah-diber yəhwâ: </p>
 <p>38 wə’im-maśśā’ yəhwâ tō’mērû lāḵēn kōh ’āmar yəhwâ y<sup>a</sup>‘an ’ămārəḵem ’eṯ-hadāḇār hazzeh maśśā’ yəhwâ wā’ešəl<sup>a</sup>ḥ ’ălêḵem lē’mōr lō’ ṯō’mərû maśśā’ yəhwâ: </p>
 <p>39 lāḵēn hinənî wənāšîṯî ’eṯəḵem nāšō’ wənāṭašətî ’eṯəḵem wə’eṯ-hā‘îr ’ăšer nāṯatî lāḵem wəla’ăḇwōṯêḵem mē‘al pānāy: </p>
 <p>40 wənāṯatî ‘ălêḵem ḥerəpaṯ ‘wōlām ûḵəlimmûṯ ‘wōlām ’ăšer lō’ ṯiššāḵēḥa: s</p>
 </td>
 </tr></table>
 <p></p><hr>
 <center>
 <a href="jer024.htm">Next: Jeremiah (Yermiyah) Chapter 24</a></center>
 </body>