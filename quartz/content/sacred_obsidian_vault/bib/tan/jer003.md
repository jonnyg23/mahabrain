<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer003.htm">Polyglot</a> 
 <a href="../kjv/jer003.htm">KJV</a> 
 <a href="../sep/jer003.htm">Sep</a> 
 <a href="../vul/jer003.htm">Vul</a> 
 
 <br>
 <br><a href="jer.htm">Jeremiah (Yermiyah) Index</a><br>
  
 <a href="jer002.htm">Previous</a> 
 <a href="jer004.htm">Next</a> 
 </center>
 <hr>
 
 <h3 align="CENTER">Tanach (Hebrew): Jeremiah (Yermiyah) Chapter 3</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏לֵאמֹ֡ר הֵ֣ן יְשַׁלַּ֣ח אִ֣ישׁ אֶת־אִשְׁתּוֹ֩ וְהָלְכָ֨ה מֵאִתּ֜וֹ וְהָיְתָ֣ה לְאִישׁ־אַחֵ֗ר הֲיָשׁ֤וּב אֵלֶ֙יהָ֙ ע֔וֹד הֲל֛וֹא חָנ֥וֹף תֶּחֱנַ֖ף הָאָ֣רֶץ הַהִ֑יא וְאַ֗תְּ זָנִית֙ רֵעִ֣ים רַבִּ֔ים וְשׁ֥וֹב אֵלַ֖י נְאֻם־יְהוָֹֽה׃ </span></p>
 <p align="RIGHT"><span lang="he">‎<a name="002">2</a> ‏שְׂאִֽי־עֵינַ֨יִךְ עַל־שְׁפָיִ֜ם וּרְאִ֗י אֵיפֹה֙ לֹ֣א <font color="brown">שגלת</font> <font color="blue">שֻׁכַּ֔בְּתְּ</font> עַל־דְּרָכִים֙ יָשַׁ֣בְתְּ לָהֶ֔ם כַּעֲרָבִ֖י בַּמִּדְבָּ֑ר וַתַּחֲנִ֣יפִי אֶ֔רֶץ בִּזְנוּתַ֖יִךְ וּבְרָעָתֵֽךְ׃ </span></p>
 <p align="RIGHT"><span lang="he">‎<a name="003">3</a> ‏וַיִּמָּנְע֣וּ רְבִבִ֔ים וּמַלְק֖וֹשׁ ל֣וֹא הָיָ֑ה וּמֵ֨צַח אִשָּׁ֤ה זוֹנָה֙ הָ֣יָה לָ֔ךְ מֵאַ֖נְתְּ הִכָּלֵֽם׃ </span></p>
 <p align="RIGHT"><span lang="he">‎<a name="004">4</a> ‏הֲל֣וֹא מֵעַ֔תָּה <font color="brown">קראתי</font> <font color="blue">קָרָ֥את</font> לִ֖י אָבִ֑י אַלּ֥וּף נְעֻרַ֖י אָֽתָּה׃ </span></p>
 <p align="RIGHT"><span lang="he">‎<a name="005">5</a> ‏הֲיִנְטֹ֣ר לְעוֹלָ֔ם אִם־יִשְׁמֹ֖ר לָנֶ֑צַח הִנֵּ֥ה <font color="brown">דברתי</font> <font color="blue">דִבַּ֛רְתְּ<font color="red"><sup>y</sup></font></font> וַתַּעֲשִׂ֥י הָרָע֖וֹת וַתּוּכָֽל׃ פ</span></p>
 <p align="RIGHT"><span lang="he">‎<a name="006">6</a> ‏וַיֹּ֨אמֶר יְהוָ֜ה אֵלַ֗י בִּימֵי֙ יֹאשִׁיָּ֣הוּ הַמֶּ֔לֶךְ הֲ‍ֽרָאִ֔יתָ אֲשֶׁ֥ר עָשְׂתָ֖ה מְשֻׁבָ֣ה יִשְׂרָאֵ֑ל הֹלְכָ֨ה הִ֜יא עַל־כָּל־הַ֣ר גָּבֹ֗הַּ וְאֶל־תַּ֛חַת כָּל־עֵ֥ץ רַעֲנָ֖ן וַתִּזְנִי־שָֽׁם׃ </span></p>
 <p align="RIGHT"><span lang="he">‎<a name="007">7</a> ‏וָאֹמַ֗ר אַחֲרֵ֨י עֲשׂוֹתָ֧הּ אֶת־כָּל־אֵ֛לֶּה אֵלַ֥י תָּשׁ֖וּב וְלֹא־שָׁ֑בָה <font color="brown">ותראה</font> <font color="blue">וַתֵּ֛רֶא</font> בָּגוֹדָ֥ה אֲחוֹתָ֖הּ יְהוּדָֽה׃ </span></p>
 <p align="RIGHT"><span lang="he">‎<a name="008">8</a> ‏וָאֵ֗רֶא כִּ֤י עַל־כָּל־אֹדוֹת֙ אֲשֶׁ֤ר נִֽאֲפָה֙ מְשֻׁבָ֣ה יִשְׂרָאֵ֔ל שִׁלַּחְתִּ֕יהָ וָאֶתֵּ֛ן אֶת־סֵ֥פֶר כְּרִיתֻתֶ֖יהָ אֵלֶ֑יהָ וְלֹ֨א יָֽרְאָ֜ה בֹּֽגֵדָ֤ה יְהוּדָה֙ אֲחוֹתָ֔הּ וַתֵּ֖לֶךְ וַתִּ֥זֶן גַּם־הִֽיא׃ </span></p>
 <p align="RIGHT"><span lang="he">‎<a name="009">9</a> ‏וְהָיָה֙ מִקֹּ֣ל זְנוּתָ֔הּ וַתֶּחֱנַ֖ף אֶת־הָאָ֑רֶץ וַתִּנְאַ֥ף אֶת־הָאֶ֖בֶן וְאֶת־הָעֵֽץ׃ </span></p>
 <p align="RIGHT"><span lang="he">‎<a name="010">10</a> ‏וְגַם־בְּכָל־זֹ֗את לֹא־שָׁ֨בָה אֵלַ֜י בָּגוֹדָ֧ה אֲחוֹתָ֛הּ יְהוּדָ֖ה בְּכָל־לִבָּ֑הּ כִּ֥י אִם־בְּשֶׁ֖קֶר נְאֻם־יְהוָֽה׃ פ</span></p>
 <p align="RIGHT"><span lang="he">‎<a name="011">11</a> ‏וַיֹּ֤אמֶר יְהוָה֙ אֵלַ֔י צִדְּקָ֥ה נַפְשָׁ֖הּ מְשֻׁבָ֣ה יִשְׂרָאֵ֑ל מִבֹּגֵדָ֖ה יְהוּדָֽה׃ </span></p>
 <p align="RIGHT"><span lang="he">‎<a name="012">12</a> ‏הָלֹ֡ךְ וְקָֽרָאתָ֩ אֶת־הַדְּבָרִ֨ים הָאֵ֜לֶּה צָפ֗וֹנָה וְ֠אָמַרְתָּ שׁ֣וּבָה מְשֻׁבָ֤ה יִשְׂרָאֵל֙ נְאֻם־יְהוָ֔ה לֽוֹא־אַפִּ֥יל פָּנַ֖י בָּכֶ֑ם כִּֽי־חָסִ֤יד אֲנִי֙ נְאֻם־יְהוָ֔ה לֹ֥א אֶטּ֖וֹר לְעוֹלָֽם׃ </span></p>
 <p align="RIGHT"><span lang="he">‎<a name="013">13</a> ‏אַ֚ךְ דְּעִ֣י עֲוֹנֵ֔ךְ כִּ֛י בַּיהוָ֥ה אֱלֹהַ֖יִךְ פָּשָׁ֑עַתְּ וַתְּפַזְּרִ֨י אֶת־דְּרָכַ֜יִךְ לַזָּרִ֗ים תַּ֚חַת כָּל־עֵ֣ץ רַעֲנָ֔ן וּבְקוֹלִ֥י לֹא־שְׁמַעְתֶּ֖ם נְאֻם־יְהוָֹֽה׃ </span></p>
 <p align="RIGHT"><span lang="he">‎<a name="014">14</a> ‏שׁ֣וּבוּ בָנִ֤ים שׁוֹבָבִים֙ נְאֻם־יְהוָ֔ה כִּ֥י אָנֹכִ֖י בָּעַ֣לְתִּי בָכֶ֑ם וְלָקַחְתִּ֨י אֶתְכֶ֜ם אֶחָ֣ד מֵעִ֗יר וּשְׁנַ֙יִם֙ מִמִּשְׁפָּחָ֔ה וְהֵבֵאתִ֥י אֶתְכֶ֖ם צִיּֽוֹן׃ </span></p>
 <p align="RIGHT"><span lang="he">‎<a name="015">15</a> ‏וְנָתַתִּ֥י לָכֶ֛ם רֹעִ֖ים כְּלִבִּ֑י וְרָע֥וּ אֶתְכֶ֖ם דֵּעָ֥ה וְהַשְׂכֵּֽיל׃ </span></p>
 <p align="RIGHT"><span lang="he">‎<a name="016">16</a> ‏וְהָיָ֡ה כִּ֣י תִרְבּוּ֩ וּפְרִיתֶ֨ם בָּאָ֜רֶץ בַּיָּמִ֤ים הָהֵ֙מָּה֙ נְאֻם־יְהוָ֔ה לֹא־יֹ֣אמְרוּ ע֗וֹד אֲרוֹן֙ בְּרִית־יְהוָ֔ה וְלֹ֥א יַעֲלֶ֖ה עַל־לֵ֑ב וְלֹ֤א יִזְכְּרוּ־בוֹ֙ וְלֹ֣א יִפְקֹ֔דוּ וְלֹ֥א יֵעָשֶׂ֖ה עֽוֹד׃ </span></p>
 <p align="RIGHT"><span lang="he">‎<a name="017">17</a> ‏בָּעֵ֣ת הַהִ֗יא יִקְרְא֤וּ לִירוּשָׁלִַ֙ם֙ כִּסֵּ֣א יְהוָ֔ה וְנִקְוּ֨וּ אֵלֶ֧יהָ כָֽל־הַגּוֹיִ֛ם לְשֵׁ֥ם יְהוָ֖ה לִירוּשָׁלִָ֑ם וְלֹא־יֵלְכ֣וּ ע֔וֹד אַחֲרֵ֕י שְׁרִר֖וּת לִבָּ֥ם הָרָֽע׃ ס</span></p>
 <p align="RIGHT"><span lang="he">‎<a name="018">18</a> ‏בַּיָּמִ֣ים הָהֵ֔מָּה יֵלְכ֥וּ בֵית־יְהוּדָ֖ה עַל־בֵּ֣ית יִשְׂרָאֵ֑ל וְיָבֹ֤אוּ יַחְדָּו֙ מֵאֶ֣רֶץ צָפ֔וֹן עַל־הָאָ֕רֶץ אֲשֶׁ֥ר הִנְחַ֖לְתִּי אֶת־אֲבוֹתֵיכֶֽם׃ </span></p>
 <p align="RIGHT"><span lang="he">‎<a name="019">19</a> ‏וְאָנֹכִ֣י אָמַ֗רְתִּי אֵ֚יךְ אֲשִׁיתֵ֣ךְ בַּבָּנִ֔ים וְאֶתֶּן־לָךְ֙ אֶ֣רֶץ חֶמְדָּ֔ה נַחֲלַ֥ת צְבִ֖י צִבְא֣וֹת גּוֹיִ֑ם וָאֹמַ֗ר אָבִי֙ <font color="brown">תקראו־</font> <font color="blue">תִּקְרְאִי־</font> לִ֔י וּמֵאַחֲרַ֖י לֹ֥א <font color="brown">תשובו</font> <font color="blue">תָשֽׁוּבִי׃</font> </span></p>
 <p align="RIGHT"><span lang="he">‎<a name="020">20</a> ‏אָכֵ֛ן בָּגְדָ֥ה אִשָּׁ֖ה מֵרֵעָ֑הּ כֵּ֣ן בְּגַדְתֶּ֥ם בִּ֛י בֵּ֥ית יִשְׂרָאֵ֖ל נְאֻם־יְהוָֽה׃ </span></p>
 <p align="RIGHT"><span lang="he">‎<a name="021">21</a> ‏ק֚וֹל עַל־שְׁפָיִ֣ים נִשְׁמָ֔ע בְּכִ֥י תַחֲנוּנֵ֖י בְּנֵ֣י יִשְׂרָאֵ֑ל כִּ֤י הֶעֱוּוּ֙ אֶת־דַּרְכָּ֔ם שָׁכְח֖וּ אֶת־יְהוָֹ֥ה אֱלֹהֵיהֶֽם׃ </span></p>
 <p align="RIGHT"><span lang="he">‎<a name="022">22</a> ‏שׁ֚וּבוּ בָּנִ֣ים שׁוֹבָבִ֔ים אֶרְפָּ֖ה מְשׁוּבֹֽתֵיכֶ֑ם הִנְנוּ֙ אָתָ֣נוּ לָ֔ךְ כִּ֥י אַתָּ֖ה יְהוָֹ֥ה אֱלֹהֵֽינוּ׃ </span></p>
 <p align="RIGHT"><span lang="he">‎<a name="023">23</a> ‏אָכֵ֥ן לַשֶּׁ֛קֶר מִגְּבָע֖וֹת הָמ֣וֹן הָרִ֑ים אָכֵן֙ בַּיהוָֹ֣ה אֱלֹהֵ֔ינוּ תְּשׁוּעַ֖ת יִשְׂרָאֵֽל׃ </span></p>
 <p align="RIGHT"><span lang="he">‎<a name="024">24</a> ‏וְהַבֹּ֗שֶׁת אָֽכְלָ֛ה אֶת־יְגִ֥יעַ אֲבוֹתֵ֖ינוּ מִנְּעוּרֵ֑ינוּ אֶת־צֹאנָם֙ וְאֶת־בְּקָרָ֔ם אֶת־בְּנֵיהֶ֖ם וְאֶת־בְּנוֹתֵיהֶֽם׃ </span></p>
 <p align="RIGHT"><span lang="he">‎<a name="025">25</a> ‏נִשְׁכְּבָ֣ה בְּבָשְׁתֵּ֗נוּ וּֽתְכַסֵּנוּ֮ כְּלִמָּתֵנוּ֒ כִּי֩ לַיהוָ֨ה אֱלֹהֵ֜ינוּ חָטָ֗אנוּ אֲנַ֙חְנוּ֙ וַאֲבוֹתֵ֔ינוּ מִנְּעוּרֵ֖ינוּ וְעַד־הַיּ֣וֹם הַזֶּ֑ה וְלֹ֣א שָׁמַ֔עְנוּ בְּק֖וֹל יְהוָֹ֥ה אֱלֹהֵֽינוּ׃ ס</span></p>
 </td>
 <td width="50%">
 <p>1 lē’mōr hēn yəšall<sup>a</sup>ḥ ’îš ’eṯ-’išətwō wəhāləḵâ mē’itwō wəhāyəṯâ lə’îš-’<sup>a</sup>ḥēr hăyāšûḇ ’ēleyhā ‘wōḏ hălwō’ ḥānwōf teḥĕnaf hā’āreṣ hahî’ wə’atə zānîṯ rē‘îm rabîm wəšwōḇ ’ēlay nə’um-yəhwōâ: </p>
 <p>2 śə’î-‘ênayiḵə ‘al-šəfāyim ûrə’î ’êfōh lō’ <font color="brown">šugalətə</font> <font color="blue">šukabətə</font> ‘al-dərāḵîm yāšaḇətə lâem k<sup>a</sup>‘ărāḇî bammiḏəbār wat<sup>a</sup>ḥănîfî ’ereṣ bizənûṯayiḵə ûḇərā‘āṯēḵə: </p>
 <p>3 wayyimmānə‘û rəḇiḇîm ûmaləqwōš lwō’ hāyâ ûmēṣ<sup>a</sup>ḥ ’iššâ zwōnâ hāyâ lāḵə mē’anətə hikālēm: </p>
 <p>4 hălwō’ mē‘atâ <font color="brown">qārā’ṯî</font> <font color="blue">qārā’ṯ</font> lî ’āḇî ’allûf nə‘uray ’ātâ: </p>
 <p>5 hăyinəṭōr lə‘wōlām ’im-yišəmōr lāneṣ<sup>a</sup>ḥ hinnēh <font color="brown">ḏibarətî</font> <font color="blue">ḏibarətə<font color="red"><sup>y</sup></font></font> wat<sup>a</sup>‘ăśî hārā‘wōṯ watûḵāl: f</p>
 <p>6 wayyō’mer yəhwâ ’ēlay bîmê yō’šîyâû hammeleḵə hă‍rā’îṯā ’ăšer ‘āśəṯâ məšuḇâ yiśərā’ēl hōləḵâ hî’ ‘al-kāl-har gāḇōhha wə’el-t<sup>a</sup>ḥaṯ kāl-‘ēṣ r<sup>a</sup>‘ănān watizənî-šām: </p>
 <p>7 wā’ōmar ’<sup>a</sup>ḥărê ‘ăśwōṯāh ’eṯ-kāl-’ēlleh ’ēlay tāšûḇ wəlō’-šāḇâ <font color="brown">watirə’eh</font> <font color="blue">watēre’</font> bāḡwōḏâ ’ăḥwōṯāh yəhûḏâ: </p>
 <p>8 wā’ēre’ kî ‘al-kāl-’ōḏwōṯ ’ăšer ni’ăfâ məšuḇâ yiśərā’ēl šill<sup>a</sup>ḥətîhā wā’etēn ’eṯ-sēfer kərîṯuṯeyhā ’ēleyhā wəlō’ yārə’â bōḡēḏâ yəhûḏâ ’ăḥwōṯāh watēleḵə watizen gam-hî’: </p>
 <p>9 wəhāyâ miqqōl zənûṯāh wateḥĕnaf ’eṯ-hā’āreṣ watinə’af ’eṯ-hā’eḇen wə’eṯ-hā‘ēṣ: </p>
 <p>10 wəḡam-bəḵāl-zō’ṯ lō’-šāḇâ ’ēlay bāḡwōḏâ ’ăḥwōṯāh yəhûḏâ bəḵāl-libāh kî ’im-bəšeqer nə’um-yəhwâ: f</p>
 <p>11 wayyō’mer yəhwâ ’ēlay ṣidəqâ nafəšāh məšuḇâ yiśərā’ēl mibōḡēḏâ yəhûḏâ: </p>
 <p>12 hālōḵə wəqārā’ṯā ’eṯ-hadəḇārîm hā’ēlleh ṣāfwōnâ wə’āmarətā šûḇâ məšuḇâ yiśərā’ēl nə’um-yəhwâ lwō’-’apîl pānay bāḵem kî-ḥāsîḏ ’ănî nə’um-yəhwâ lō’ ’eṭṭwōr lə‘wōlām: </p>
 <p>13 ’aḵə də‘î ‘ăwōnēḵə kî bayhwâ ’ĕlōhayiḵə pāšā‘atə watəfazzərî ’eṯ-dərāḵayiḵə lazzārîm t<sup>a</sup>ḥaṯ kāl-‘ēṣ r<sup>a</sup>‘ănān ûḇəqwōlî lō’-šəm<sup>a</sup>‘ətem nə’um-yəhwōâ: </p>
 <p>14 šûḇû ḇānîm šwōḇāḇîm nə’um-yəhwâ kî ’ānōḵî bā‘alətî ḇāḵem wəlāq<sup>a</sup>ḥətî ’eṯəḵem ’eḥāḏ mē‘îr ûšənayim mimmišəpāḥâ wəhēḇē’ṯî ’eṯəḵem ṣîywōn: </p>
 <p>15 wənāṯatî lāḵem rō‘îm kəlibî wərā‘û ’eṯəḵem dē‘â wəhaśəkêl: </p>
 <p>16 wəhāyâ kî ṯirəbû ûfərîṯem bā’āreṣ bayyāmîm hâēmmâ nə’um-yəhwâ lō’-yō’mərû ‘wōḏ ’ărwōn bərîṯ-yəhwâ wəlō’ y<sup>a</sup>‘ăleh ‘al-lēḇ wəlō’ yizəkərû-ḇwō wəlō’ yifəqōḏû wəlō’ yē‘āśeh ‘wōḏ: </p>
 <p>17 bā‘ēṯ hahî’ yiqərə’û lîrûšālaim kissē’ yəhwâ wəniqəûû ’ēleyhā ḵāl-hagwōyim ləšēm yəhwâ lîrûšālāim wəlō’-yēləḵû ‘wōḏ ’<sup>a</sup>ḥărê šərirûṯ libām hārā‘: s</p>
 <p>18 bayyāmîm hâēmmâ yēləḵû ḇêṯ-yəhûḏâ ‘al-bêṯ yiśərā’ēl wəyāḇō’û y<sup>a</sup>ḥədāw mē’ereṣ ṣāfwōn ‘al-hā’āreṣ ’ăšer hinəḥalətî ’eṯ-’ăḇwōṯêḵem: </p>
 <p>19 wə’ānōḵî ’āmarətî ’êḵə ’ăšîṯēḵə babānîm wə’eten-lāḵə ’ereṣ ḥemədâ n<sup>a</sup>ḥălaṯ ṣəḇî ṣiḇə’wōṯ gwōyim wā’ōmar ’āḇî <font color="brown">tiqərə’û-</font> <font color="blue">tiqərə’î-</font> lî ûmē’<sup>a</sup>ḥăray lō’ <font color="brown">ṯāšûḇû</font> <font color="blue">ṯāšûḇî:</font> </p>
 <p>20 ’āḵēn bāḡəḏâ ’iššâ mērē‘āh kēn bəḡaḏətem bî bêṯ yiśərā’ēl nə’um-yəhwâ: </p>
 <p>21 qwōl ‘al-šəfāyîm nišəmā‘ bəḵî ṯ<sup>a</sup>ḥănûnê bənê yiśərā’ēl kî he‘ĕûû ’eṯ-darəkām šāḵəḥû ’eṯ-yəhwōâ ’ĕlōhêhem: </p>
 <p>22 šûḇû bānîm šwōḇāḇîm ’erəpâ məšûḇōṯêḵem hinənû ’āṯānû lāḵə kî ’atâ yəhwōâ ’ĕlōhênû: </p>
 <p>23 ’āḵēn laššeqer migəḇā‘wōṯ hāmwōn hārîm ’āḵēn bayhwōâ ’ĕlōhênû təšû‘aṯ yiśərā’ēl: </p>
 <p>24 wəhabōšeṯ ’āḵəlâ ’eṯ-yəḡî‘a ’ăḇwōṯênû minnə‘ûrênû ’eṯ-ṣō’nām wə’eṯ-bəqārām ’eṯ-bənêhem wə’eṯ-bənwōṯêhem: </p>
 <p>25 nišəkəḇâ bəḇāšətēnû ûṯəḵassēnû kəlimmāṯēnû kî layhwâ ’ĕlōhênû ḥāṭā’nû ’ăn<sup>a</sup>ḥənû wa’ăḇwōṯênû minnə‘ûrênû wə‘aḏ-hayywōm hazzeh wəlō’ šām<sup>a</sup>‘ənû bəqwōl yəhwōâ ’ĕlōhênû: s</p>
 </td>
 </tr></table>
 <p></p><hr>
 <center>
 <a href="jer004.htm">Next: Jeremiah (Yermiyah) Chapter 4</a></center>
 </body>