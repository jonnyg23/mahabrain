<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2013.htm">Polyglot</a> 
 <a href="../kjv/ch2013.htm">KJV</a> 
 <a href="../sep/ch2013.htm">Sep</a> 
 <a href="../vul/ch2013.htm">Vul</a> 
 
 <br>
 <br><a href="ch2.htm">2 Chronicles (2 Divrey Yamim) Index</a><br>
  
 <a href="ch2012.htm">Previous</a> 
 <a href="ch2014.htm">Next</a> 
 </center>
 <hr>
 
 <h3 align="CENTER">Tanach (Hebrew): 2 Chronicles (2 Divrey Yamim) Chapter 13</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏בִּשְׁנַ֛ת שְׁמוֹנֶ֥ה עֶשְׂרֵ֖ה לַמֶּ֣לֶךְ יָרָבְעָ֑ם וַיִּמְלֹ֥ךְ אֲבִיָּ֖ה עַל־יְהוּדָֽה׃ </span></p>
 <p align="RIGHT"><span lang="he">‎<a name="002">2</a> ‏שָׁל֣וֹשׁ שָׁנִ֗ים מָלַךְ֙ בִּיר֣וּשָׁלִַ֔ם וְשֵׁ֣ם אִמּ֔וֹ מִיכָיָ֥הוּ בַת־אוּרִיאֵ֖ל מִן־גִּבְעָ֑ה וּמִלְחָמָ֥ה הָיְתָ֛ה בֵּ֥ין אֲבִיָּ֖ה וּבֵ֥ין יָרָבְעָֽם׃ </span></p>
 <p align="RIGHT"><span lang="he">‎<a name="003">3</a> ‏וַיֶּאְסֹ֨ר אֲבִיָּ֜ה אֶת־הַמִּלְחָמָ֗ה בְּחַ֙יִל֙ גִּבּוֹרֵ֣י מִלְחָמָ֔ה אַרְבַּע־מֵא֥וֹת אֶ֖לֶף אִ֣ישׁ בָּח֑וּר סוְיָרָבְעָ֗ם עָרַ֤ךְ עִמּוֹ֙ מִלְחָמָ֔ה בִּשְׁמוֹנֶ֨ה מֵא֥וֹת אֶ֛לֶף אִ֥ישׁ בָּח֖וּר גִּבּ֥וֹר חָֽיִל׃ ס</span></p>
 <p align="RIGHT"><span lang="he">‎<a name="004">4</a> ‏וַיָּ֣קָם אֲבִיָּ֗ה מֵעַל֙ לְהַ֣ר צְמָרַ֔יִם אֲשֶׁ֖ר בְּהַ֣ר אֶפְרָ֑יִם וַיֹּ֕אמֶר שְׁמָע֖וּנִי יָרָבְעָ֥ם וְכָל־יִשְׂרָאֵֽל׃ </span></p>
 <p align="RIGHT"><span lang="he">‎<a name="005">5</a> ‏הֲלֹ֤א לָכֶם֙ לָדַ֔עַת כִּ֞י יְהוָ֣ה׀ אֱלֹהֵ֣י יִשְׂרָאֵ֗ל נָתַ֨ן מַמְלָכָ֧ה לְדָוִ֛יד עַל־יִשְׂרָאֵ֖ל לְעוֹלָ֑ם ל֥וֹ וּלְבָנָ֖יו בְּרִ֥ית מֶֽלַח׃ ס</span></p>
 <p align="RIGHT"><span lang="he">‎<a name="006">6</a> ‏וַיָּ֙קָם֙ יָרָבְעָ֣ם בֶּן־נְבָ֔ט עֶ֖בֶד שְׁלֹמֹ֣ה בֶן־דָּוִ֑יד וַיִּמְרֹ֖ד עַל־אֲדֹנָֽיו׃ </span></p>
 <p align="RIGHT"><span lang="he">‎<a name="007">7</a> ‏וַיִּקָּבְצ֣וּ עָלָ֗יו אֲנָשִׁ֤ים רֵקִים֙ בְּנֵ֣י בְלִיַּ֔עַל וַיִּֽתְאַמְּצ֖וּ עַל־רְחַבְעָ֣ם בֶּן־שְׁלֹמֹ֑ה וּרְחַבְעָ֗ם הָ֤יָה נַ֙עַר֙ וְרַךְ־לֵבָ֔ב וְלֹ֥א הִתְחַזַּ֖ק לִפְנֵיהֶֽם׃ </span></p>
 <p align="RIGHT"><span lang="he">‎<a name="008">8</a> ‏וְעַתָּ֣ה׀ אַתֶּ֣ם אֹֽמְרִ֗ים לְהִתְחַזֵּק֙ לִפְנֵי֙ מַמְלֶ֣כֶת יְהוָ֔ה בְּיַ֖ד בְּנֵ֣י דָוִ֑יד וְאַתֶּם֙ הָמ֣וֹן רָ֔ב וְעִמָּכֶם֙ עֶגְלֵ֣י זָהָ֔ב אֲשֶׁ֨ר עָשָׂ֥ה לָכֶ֛ם יָרָבְעָ֖ם לֵאלֹהִֽים׃ </span></p>
 <p align="RIGHT"><span lang="he">‎<a name="009">9</a> ‏הֲלֹ֤א הִדַּחְתֶּם֙ אֶת־כֹּהֲנֵ֣י יְהוָ֔ה אֶת־בְּנֵ֥י אַהֲרֹ֖ן וְהַלְוִיִּ֑ם וַתַּעֲשׂ֨וּ לָכֶ֤ם כֹּהֲנִים֙ כְּעַמֵּ֣י הָאֲרָצ֔וֹת כָּל־הַבָּ֗א לְמַלֵּ֨א יָד֜וֹ בְּפַ֤ר בֶּן־בָּקָר֙ וְאֵילִ֣ם שִׁבְעָ֔ה וְהָיָ֥ה כֹהֵ֖ן לְלֹ֥א אֱלֹהִֽים׃ ס</span></p>
 <p align="RIGHT"><span lang="he">‎<a name="010">10</a> ‏וַאֲנַ֛חְנוּ יְהוָ֥ה אֱלֹהֵ֖ינוּ וְלֹ֣א עֲזַבְנֻ֑הוּ וְכֹ֨הֲנִ֜ים מְשָׁרְתִ֤ים לַֽיהוָה֙ בְּנֵ֣י אַהֲרֹ֔ן וְהַלְוִיִּ֖ם בַּמְלָֽאכֶת׃ </span></p>
 <p align="RIGHT"><span lang="he">‎<a name="011">11</a> ‏וּמַקְטִרִ֣ים לַיהוָ֡ה עֹל֣וֹת בַּבֹּֽקֶר־בַּבֹּ֣קֶר וּבָעֶֽרֶב־בָּעֶ֣רֶב וּקְטֹֽרֶת־סַמִּים֩ וּמַעֲרֶ֨כֶת לֶ֜חֶם עַל־הַשֻּׁלְחָ֣ן הַטָּה֗וֹר וּמְנוֹרַ֨ת הַזָּהָ֤ב וְנֵרֹתֶ֙יהָ֙ לְבָעֵר֙ בָּעֶ֣רֶב בָּעֶ֔רֶב כִּֽי־שֹׁמְרִ֣ים אֲנַ֔חְנוּ אֶת־מִשְׁמֶ֖רֶת יְהוָ֣ה אֱלֹהֵ֑ינוּ וְאַתֶּ֖ם עֲזַבְתֶּ֥ם אֹתֽוֹ׃ </span></p>
 <p align="RIGHT"><span lang="he">‎<a name="012">12</a> ‏וְהִנֵּה֩ עִמָּ֨נוּ בָרֹ֜אשׁ הָאֱלֹהִ֧ים׀ וְכֹהֲנָ֛יו וַחֲצֹצְר֥וֹת הַתְּרוּעָ֖ה לְהָרִ֣יעַ עֲלֵיכֶ֑ם בְּנֵ֣י יִשְׂרָאֵ֗ל אַל־תִּלָּֽחֲמ֛וּ עִם־יְהוָ֥ה אֱלֹהֵֽי־אֲבֹתֵיכֶ֖ם כִּי־לֹ֥א תַצְלִֽיחוּ׃ </span></p>
 <p align="RIGHT"><span lang="he">‎<a name="013">13</a> ‏וְיָֽרָבְעָ֗ם הֵסֵב֙ אֶת־הַמַּאְרָ֔ב לָב֖וֹא מֵֽאַחֲרֵיהֶ֑ם וַיִּֽהְיוּ֙ לִפְנֵ֣י יְהוּדָ֔ה וְהַמַּאְרָ֖ב מֵאַחֲרֵיהֶֽם׃ </span></p>
 <p align="RIGHT"><span lang="he">‎<a name="014">14</a> ‏וַיִּפְנ֣וּ יְהוּדָ֗ה וְהִנֵּ֨ה לָהֶ֤ם הַמִּלְחָמָה֙ פָּנִ֣ים וְאָח֔וֹר וַֽיִּצְעֲק֖וּ לַיהוָ֑ה וְהַכֹּ֣הֲנִ֔ים <font color="brown">מחצצרים</font> <font color="blue">מַחְצְרִ֖ים</font> בַּחֲצֹצְרֽוֹת׃ </span></p>
 <p align="RIGHT"><span lang="he">‎<a name="015">15</a> ‏וַיָּרִ֖יעוּ אִ֣ישׁ יְהוּדָ֑ה וַיְהִ֗י בְּהָרִ֙יעַ֙ אִ֣ישׁ יְהוּדָ֔ה וְהָאֱלֹהִ֗ים נָגַ֤ף אֶת־יָֽרָבְעָם֙ וְכָל־יִשְׂרָאֵ֔ל לִפְנֵ֥י אֲבִיָּ֖ה וִיהוּדָֽה׃ </span></p>
 <p align="RIGHT"><span lang="he">‎<a name="016">16</a> ‏וַיָּנ֥וּסוּ בְנֵי־יִשְׂרָאֵ֖ל מִפְּנֵ֣י יְהוּדָ֑ה וַיִּתְּנֵ֥ם אֱלֹהִ֖ים בְּיָדָֽם׃ </span></p>
 <p align="RIGHT"><span lang="he">‎<a name="017">17</a> ‏וַיַּכּ֥וּ בָהֶ֛ם אֲבִיָּ֥ה וְעַמּ֖וֹ מַכָּ֣ה רַבָּ֑ה וַיִּפְּל֤וּ חֲלָלִים֙ מִיִּשְׂרָאֵ֔ל חֲמֵשׁ־מֵא֥וֹת אֶ֖לֶף אִ֥ישׁ בָּחֽוּר׃ </span></p>
 <p align="RIGHT"><span lang="he">‎<a name="018">18</a> ‏וַיִּכָּנְע֥וּ בְנֵי־יִשְׂרָאֵ֖ל בָּעֵ֣ת הַהִ֑יא וַיֶּֽאֶמְצוּ֙ בְּנֵ֣י יְהוּדָ֔ה כִּ֣י נִשְׁעֲנ֔וּ עַל־יְהוָ֖ה אֱלֹהֵ֥י אֲבוֹתֵיהֶֽם׃ </span></p>
 <p align="RIGHT"><span lang="he">‎<a name="019">19</a> ‏וַיִּרְדֹּ֣ף אֲבִיָּה֮ אַחֲרֵ֣י יָרָבְעָם֒ וַיִּלְכֹּ֤ד מִמֶּ֙נּוּ֙ עָרִ֔ים אֶת־בֵּֽית־אֵל֙ וְאֶת־בְּנוֹתֶ֔יהָ וְאֶת־יְשָׁנָ֖ה וְאֶת־בְּנוֹתֶ֑יהָ וְאֶת־<font color="brown">עפרון</font> <font color="blue">עֶפְרַ֖יִן</font> וּבְנֹתֶֽיהָ׃ </span></p>
 <p align="RIGHT"><span lang="he">‎<a name="020">20</a> ‏וְלֹֽא־עָצַ֧ר כֹּֽחַ־יָרָבְעָ֛ם ע֖וֹד בִּימֵ֣י אֲבִיָּ֑הוּ וַיִּגְּפֵ֥הוּ יְהוָ֖ה וַיָּמֹֽת׃ פ</span></p>
 <p align="RIGHT"><span lang="he">‎<a name="021">21</a> ‏וַיִּתְחַזֵּ֣ק אֲבִיָּ֔הוּ וַיִּ֨שָּׂא־ל֔וֹ נָשִׁ֖ים אַרְבַּ֣ע עֶשְׂרֵ֑ה וַיּ֗וֹלֶד עֶשְׂרִ֤ים וּשְׁנַ֙יִם֙ בָּנִ֔ים וְשֵׁ֥שׁ עֶשְׂרֵ֖ה בָּנֽוֹת׃ ס</span></p>
 <p align="RIGHT"><span lang="he">‎<a name="022">22</a> ‏וְיֶ֙תֶר֙ דִּבְרֵ֣י אֲבִיָּ֔ה וּדְרָכָ֖יו וּדְבָרָ֑יו כְּתוּבִ֕ים בְּמִדְרַ֖שׁ הַנָּבִ֥יא עִדּֽוֹ׃ </span></p>
 <p align="RIGHT"><span lang="he">‎<a name="023">23</a> ‏וַיִּשְׁכַּ֨ב אֲבִיָּ֜ה עִם־אֲבֹתָ֗יו וַיִּקְבְּר֤וּ אֹתוֹ֙ בְּעִ֣יר דָּוִ֔יד וַיִּמְלֹ֛ךְ אָסָ֥א בְנ֖וֹ תַּחְתָּ֑יו בְּיָמָ֛יו שָׁקְטָ֥ה הָאָ֖רֶץ עֶ֥שֶׂר שָׁנִֽים׃ פ</span></p>
 </td>
 <td width="50%">
 <p>1 bišənaṯ šəmwōneh ‘eśərēh lammeleḵə yārāḇə‘ām wayyiməlōḵə ’ăḇîyâ ‘al-yəhûḏâ: </p>
 <p>2 šālwōš šānîm mālaḵə bîrûšālaim wəšēm ’immwō mîḵāyâû ḇaṯ-’ûrî’ēl min-giḇə‘â ûmiləḥāmâ hāyəṯâ bên ’ăḇîyâ ûḇên yārāḇə‘ām: </p>
 <p>3 wayye’əsōr ’ăḇîyâ ’eṯ-hammiləḥāmâ bəḥayil gibwōrê miləḥāmâ ’arəb<sup>a</sup>‘-mē’wōṯ ’elef ’îš bāḥûr swəyārāḇə‘ām ‘āraḵə ‘immwō miləḥāmâ bišəmwōneh mē’wōṯ ’elef ’îš bāḥûr gibwōr ḥāyil: s</p>
 <p>4 wayyāqām ’ăḇîyâ mē‘al ləhar ṣəmārayim ’ăšer bəhar ’efərāyim wayyō’mer šəmā‘ûnî yārāḇə‘ām wəḵāl-yiśərā’ēl: </p>
 <p>5 hălō’ lāḵem lāḏ<sup>a</sup>‘aṯ kî yəhwâ| ’ĕlōhê yiśərā’ēl nāṯan maməlāḵâ ləḏāwîḏ ‘al-yiśərā’ēl lə‘wōlām lwō ûləḇānāyw bərîṯ mel<sup>a</sup>ḥ: s</p>
 <p>6 wayyāqām yārāḇə‘ām ben-nəḇāṭ ‘eḇeḏ šəlōmōh ḇen-dāwîḏ wayyimərōḏ ‘al-’ăḏōnāyw: </p>
 <p>7 wayyiqqāḇəṣû ‘ālāyw ’ănāšîm rēqîm bənê ḇəlîy<sup>a</sup>‘al wayyiṯə’amməṣû ‘al-rəḥaḇə‘ām ben-šəlōmōh ûrəḥaḇə‘ām hāyâ n<sup>a</sup>‘ar wəraḵə-lēḇāḇ wəlō’ hiṯəḥazzaq lifənêhem: </p>
 <p>8 wə‘atâ| ’atem ’ōmərîm ləhiṯəḥazzēq lifənê maməleḵeṯ yəhwâ bəyaḏ bənê ḏāwîḏ wə’atem hāmwōn rāḇ wə‘immāḵem ‘eḡəlê zâāḇ ’ăšer ‘āśâ lāḵem yārāḇə‘ām lē’lōhîm: </p>
 <p>9 hălō’ hid<sup>a</sup>ḥətem ’eṯ-kōhănê yəhwâ ’eṯ-bənê ’ahărōn wəhaləwîyim wat<sup>a</sup>‘ăśû lāḵem kōhănîm kə‘ammê hā’ărāṣwōṯ kāl-habā’ ləmallē’ yāḏwō bəfar ben-bāqār wə’êlim šiḇə‘â wəhāyâ ḵōhēn ləlō’ ’ĕlōhîm: s</p>
 <p>10 wa’ăn<sup>a</sup>ḥənû yəhwâ ’ĕlōhênû wəlō’ ‘ăzaḇənuhû wəḵōhănîm məšārəṯîm layhwâ bənê ’ahărōn wəhaləwîyim baməlā’ḵeṯ: </p>
 <p>11 ûmaqəṭirîm layhwâ ‘ōlwōṯ babōqer-babōqer ûḇā‘ereḇ-bā‘ereḇ ûqəṭōreṯ-sammîm ûm<sup>a</sup>‘ăreḵeṯ leḥem ‘al-haššuləḥān haṭṭâwōr ûmənwōraṯ hazzâāḇ wənērōṯeyhā ləḇā‘ēr bā‘ereḇ bā‘ereḇ kî-šōmərîm ’ăn<sup>a</sup>ḥənû ’eṯ-mišəmereṯ yəhwâ ’ĕlōhênû wə’atem ‘ăzaḇətem ’ōṯwō: </p>
 <p>12 wəhinnēh ‘immānû ḇārō’š hā’ĕlōhîm| wəḵōhănāyw w<sup>a</sup>ḥăṣōṣərwōṯ hatərû‘â ləhārî‘a ‘ălêḵem bənê yiśərā’ēl ’al-tillāḥămû ‘im-yəhwâ ’ĕlōhê-’ăḇōṯêḵem kî-lō’ ṯaṣəlîḥû: </p>
 <p>13 wəyārāḇə‘ām hēsēḇ ’eṯ-hamma’ərāḇ lāḇwō’ mē’<sup>a</sup>ḥărêhem wayyihəyû lifənê yəhûḏâ wəhamma’ərāḇ mē’<sup>a</sup>ḥărêhem: </p>
 <p>14 wayyifənû yəhûḏâ wəhinnēh lâem hammiləḥāmâ pānîm wə’āḥwōr wayyiṣə‘ăqû layhwâ wəhakōhănîm <font color="brown">m<sup>a</sup>ḥăṣōṣərîm</font> <font color="blue">m<sup>a</sup>ḥəṣərîm</font> b<sup>a</sup>ḥăṣōṣərwōṯ: </p>
 <p>15 wayyārî‘û ’îš yəhûḏâ wayəhî bəhārî‘a ’îš yəhûḏâ wəhā’ĕlōhîm nāḡaf ’eṯ-yārāḇə‘ām wəḵāl-yiśərā’ēl lifənê ’ăḇîyâ wîhûḏâ: </p>
 <p>16 wayyānûsû ḇənê-yiśərā’ēl mipənê yəhûḏâ wayyitənēm ’ĕlōhîm bəyāḏām: </p>
 <p>17 wayyakû ḇâem ’ăḇîyâ wə‘ammwō makâ rabâ wayyipəlû ḥălālîm mîyiśərā’ēl ḥămēš-mē’wōṯ ’elef ’îš bāḥûr: </p>
 <p>18 wayyikānə‘û ḇənê-yiśərā’ēl bā‘ēṯ hahî’ wayye’eməṣû bənê yəhûḏâ kî nišə‘ănû ‘al-yəhwâ ’ĕlōhê ’ăḇwōṯêhem: </p>
 <p>19 wayyirədōf ’ăḇîyâ ’<sup>a</sup>ḥărê yārāḇə‘ām wayyiləkōḏ mimmennû ‘ārîm ’eṯ-bêṯ-’ēl wə’eṯ-bənwōṯeyhā wə’eṯ-yəšānâ wə’eṯ-bənwōṯeyhā wə’eṯ-<font color="brown">‘efərwōn</font> <font color="blue">‘efərayin</font> ûḇənōṯeyhā: </p>
 <p>20 wəlō’-‘āṣar kōḥa-yārāḇə‘ām ‘wōḏ bîmê ’ăḇîyâû wayyigəfēhû yəhwâ wayyāmōṯ: f</p>
 <p>21 wayyiṯəḥazzēq ’ăḇîyâû wayyiśśā’-lwō nāšîm ’arəb<sup>a</sup>‘ ‘eśərēh wayywōleḏ ‘eśərîm ûšənayim bānîm wəšēš ‘eśərēh bānwōṯ: s</p>
 <p>22 wəyeṯer diḇərê ’ăḇîyâ ûḏərāḵāyw ûḏəḇārāyw kəṯûḇîm bəmiḏəraš hannāḇî’ ‘idwō: </p>
 <p>23 wayyišəkaḇ ’ăḇîyâ ‘im-’ăḇōṯāyw wayyiqəbərû ’ōṯwō bə‘îr dāwîḏ wayyiməlōḵə ’āsā’ ḇənwō t<sup>a</sup>ḥətāyw bəyāmāyw šāqəṭâ hā’āreṣ ‘eśer šānîm: f</p>
 </td>
 </tr></table>
 <p></p><hr>
 <center>
 <a href="ch2014.htm">Next: 2 Chronicles (2 Divrey Yamim) Chapter 14</a></center>
 </body>