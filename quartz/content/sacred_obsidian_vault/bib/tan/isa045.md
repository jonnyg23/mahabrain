<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa045.htm">Polyglot</a> 
 <a href="../kjv/isa045.htm">KJV</a> 
 <a href="../sep/isa045.htm">Sep</a> 
 <a href="../vul/isa045.htm">Vul</a> 
 
 <br>
 <br><a href="isa.htm">Isaiah (Yisheyah) Index</a><br>
  
 <a href="isa044.htm">Previous</a> 
 <a href="isa046.htm">Next</a> 
 </center>
 <hr>
 
 <h3 align="CENTER">Tanach (Hebrew): Isaiah (Yisheyah) Chapter 45</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏כֹּה־אָמַ֣ר יְהוָה֮ לִמְשִׁיחוֹ֮ לְכ֣וֹרֶשׁ אֲשֶׁר־הֶחֱזַ֣קְתִּי בִֽימִינ֗וֹ לְרַד־לְפָנָיו֙ גּוֹיִ֔ם וּמָתְנֵ֥י מְלָכִ֖ים אֲפַתֵּ֑חַ לִפְתֹּ֤חַ לְפָנָיו֙ דְּלָתַ֔יִם וּשְׁעָרִ֖ים לֹ֥א יִסָּגֵֽרוּ׃ </span></p>
 <p align="RIGHT"><span lang="he">‎<a name="002">2</a> ‏אֲנִי֙ לְפָנֶ֣יךָ אֵלֵ֔ךְ וַהֲדוּרִ֖ים <font color="brown">אושר</font> <font color="blue">אֲיַשֵּׁ֑ר</font> דַּלְת֤וֹת נְחוּשָׁה֙ אֲשַׁבֵּ֔ר וּבְרִיחֵ֥י בַרְזֶ֖ל אֲגַדֵּֽעַ׃ </span></p>
 <p align="RIGHT"><span lang="he">‎<a name="003">3</a> ‏וְנָתַתִּ֤י לְךָ֙ אוֹצְר֣וֹת חֹ֔שֶׁךְ וּמַטְמֻנֵ֖י מִסְתָּרִ֑ים לְמַ֣עַן תֵּדַ֗ע כִּֽי־אֲנִ֧י יְהוָ֛ה הַקּוֹרֵ֥א בְשִׁמְךָ֖ אֱלֹהֵ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="004">4</a> ‏לְמַ֙עַן֙ עַבְדִּ֣י יַעֲקֹ֔ב וְיִשְׂרָאֵ֖ל בְּחִירִ֑י וָאֶקְרָ֤א לְךָ֙ בִּשְׁמֶ֔ךָ אֲכַנְּךָ֖ וְלֹ֥א יְדַעְתָּֽנִי׃ </span></p>
 <p align="RIGHT"><span lang="he">‎<a name="005">5</a> ‏אֲנִ֤י יְהוָה֙ וְאֵ֣ין ע֔וֹד זוּלָתִ֖י אֵ֣ין אֱלֹהִ֑ים אֲאַזֶּרְךָ֖ וְלֹ֥א יְדַעְתָּֽנִי׃ </span></p>
 <p align="RIGHT"><span lang="he">‎<a name="006">6</a> ‏לְמַ֣עַן יֵדְע֗וּ מִמִּזְרַח־שֶׁ֙מֶשׁ֙ וּמִמַּ֣עֲרָבָ֔ה כִּי־אֶ֖פֶס בִּלְעָדָ֑י אֲנִ֥י יְהוָ֖ה וְאֵ֥ין עֽוֹד׃ </span></p>
 <p align="RIGHT"><span lang="he">‎<a name="007">7</a> ‏יוֹצֵ֥ר אוֹר֙ וּבוֹרֵ֣א חֹ֔שֶׁךְ עֹשֶׂ֥ה שָׁל֖וֹם וּב֣וֹרֵא רָ֑ע אֲנִ֥י יְהוָ֖ה עֹשֶׂ֥ה כָל־אֵֽלֶּה׃ ס</span></p>
 <p align="RIGHT"><span lang="he">‎<a name="008">8</a> ‏הַרְעִ֤יפוּ שָׁמַ֙יִם֙ מִמַּ֔עַל וּשְׁחָקִ֖ים יִזְּלוּ־צֶ֑דֶק תִּפְתַּח־אֶ֣רֶץ וְיִפְרוּ־יֶ֗שַׁע וּצְדָקָ֤ה תַצְמִ֙יחַ֙ יַ֔חַד אֲנִ֥י יְהוָ֖ה בְּרָאתִֽיו׃ ס</span></p>
 <p align="RIGHT"><span lang="he">‎<a name="009">9</a> ‏ה֗וֹי רָ֚ב אֶת־יֹ֣צְר֔וֹ חֶ֖רֶשׂ אֶת־חַרְשֵׂ֣י אֲדָמָ֑ה הֲיֹאמַ֙ר<font color="red"><sup>1</sup></font> חֹ֤מֶר לְיֹֽצְרוֹ֙ מַֽה־תַּעֲשֶׂ֔ה וּפָעָלְךָ֖ אֵין־יָדַ֥יִם לֽוֹ׃ ס</span></p>
 <p align="RIGHT"><span lang="he">‎<a name="010">10</a> ‏ה֛וֹי אֹמֵ֥ר לְאָ֖ב מַה־תּוֹלִ֑יד וּלְאִשָּׁ֖ה מַה־תְּחִילִֽין׃ ס</span></p>
 <p align="RIGHT"><span lang="he">‎<a name="011">11</a> ‏כֹּֽה־אָמַ֧ר יְהוָ֛ה קְד֥וֹשׁ יִשְׂרָאֵ֖ל וְיֹצְר֑וֹ הָאֹתִיּ֣וֹת שְׁאָל֔וּנִי עַל־בָּנַ֛י וְעַל־פֹּ֥עַל יָדַ֖י תְּצַוֻּֽנִי׃ </span></p>
 <p align="RIGHT"><span lang="he">‎<a name="012">12</a> ‏אָֽנֹכִי֙ עָשִׂ֣יתִי אֶ֔רֶץ וְאָדָ֖ם עָלֶ֣יהָ בָרָ֑אתִי אֲנִ֗י יָדַי֙ נָט֣וּ שָׁמַ֔יִם וְכָל־צְבָאָ֖ם צִוֵּֽיתִי׃ </span></p>
 <p align="RIGHT"><span lang="he">‎<a name="013">13</a> ‏אָנֹכִי֙ הַעִירֹתִ֣הֽוּ בְצֶ֔דֶק וְכָל־דְּרָכָ֖יו אֲיַשֵּׁ֑ר הֽוּא־יִבְנֶ֤ה עִירִי֙ וְגָלוּתִ֣י יְשַׁלֵּ֔חַ לֹ֤א בִמְחִיר֙ וְלֹ֣א בְשֹׁ֔חַד אָמַ֖ר יְהוָ֥ה צְבָאֽוֹת׃ פ</span></p>
 <p align="RIGHT"><span lang="he">‎<a name="014">14</a> ‏כֹּ֣ה׀ אָמַ֣ר יְהוָ֗ה יְגִ֨יעַ מִצְרַ֥יִם וּֽסְחַר־כּוּשׁ֮ וּסְבָאִים֮ אַנְשֵׁ֣י מִדָּה֒ עָלַ֤יִךְ יַעֲבֹ֙רוּ֙ וְלָ֣ךְ יִֽהְי֔וּ אַחֲרַ֣יִךְ יֵלֵ֔כוּ בַּזִּקִּ֖ים יַעֲבֹ֑רוּ וְאֵלַ֤יִךְ יִֽשְׁתַּחֲוּוּ֙<font color="red"><sup>1</sup></font> אֵלַ֣יִךְ יִתְפַּלָּ֔לוּ אַ֣ךְ בָּ֥ךְ אֵ֛ל וְאֵ֥ין ע֖וֹד אֶ֥פֶס אֱלֹהִֽים׃ </span></p>
 <p align="RIGHT"><span lang="he">‎<a name="015">15</a> ‏אָכֵ֕ן אַתָּ֖ה אֵ֣ל מִסְתַּתֵּ֑ר אֱלֹהֵ֥י יִשְׂרָאֵ֖ל מוֹשִֽׁיעַ׃ </span></p>
 <p align="RIGHT"><span lang="he">‎<a name="016">16</a> ‏בּ֥וֹשׁוּ וְגַֽם־נִכְלְמ֖וּ כֻּלָּ֑ם יַחְדָּו֙ הָלְכ֣וּ בַכְּלִמָּ֔ה חָרָשֵׁ֖י צִירִֽים׃ </span></p>
 <p align="RIGHT"><span lang="he">‎<a name="017">17</a> ‏יִשְׂרָאֵל֙ נוֹשַׁ֣ע בַּיהוָ֔ה תְּשׁוּעַ֖ת עוֹלָמִ֑ים לֹא־תֵבֹ֥שׁוּ וְלֹא־תִכָּלְמ֖וּ עַד־ע֥וֹלְמֵי עַֽד׃ פ</span></p>
 <p align="RIGHT"><span lang="he">‎<a name="018">18</a> ‏כִּ֣י כֹ֣ה אָֽמַר־יְ֠הוָה בּוֹרֵ֨א הַשָּׁמַ֜יִם ה֣וּא הָאֱלֹהִ֗ים יֹצֵ֨ר הָאָ֤רֶץ וְעֹשָׂהּ֙ ה֣וּא כֽוֹנְנָ֔הּ לֹא־תֹ֥הוּ בְרָאָ֖הּ לָשֶׁ֣בֶת יְצָרָ֑הּ אֲנִ֥י יְהוָ֖ה וְאֵ֥ין עֽוֹד׃ </span></p>
 <p align="RIGHT"><span lang="he">‎<a name="019">19</a> ‏לֹ֧א בַסֵּ֣תֶר דִּבַּ֗רְתִּי בִּמְקוֹם֙ אֶ֣רֶץ חֹ֔שֶׁךְ לֹ֥א אָמַ֛רְתִּי לְזֶ֥רַע יַעֲקֹ֖ב תֹּ֣הוּ בַקְּשׁ֑וּנִי אֲנִ֤י יְהוָה֙ דֹּבֵ֣ר צֶ֔דֶק מַגִּ֖יד מֵישָׁרִֽים׃ </span></p>
 <p align="RIGHT"><span lang="he">‎<a name="020">20</a> ‏הִקָּבְצ֥וּ וָבֹ֛אוּ הִֽתְנַגְּשׁ֥וּ יַחְדָּ֖ו פְּלִיטֵ֣י הַגּוֹיִ֑ם לֹ֣א יָדְע֗וּ הַנֹּֽשְׂאִים֙ אֶת־עֵ֣ץ פִּסְלָ֔ם וּמִתְפַּלְלִ֔ים אֶל־אֵ֖ל לֹ֥א יוֹשִֽׁיעַ׃ </span></p>
 <p align="RIGHT"><span lang="he">‎<a name="021">21</a> ‏הַגִּ֣ידוּ וְהַגִּ֔ישׁוּ אַ֥ף יִֽוָּעֲצ֖וּ יַחְדָּ֑ו מִ֣י הִשְׁמִיעַ֩ זֹ֨את מִקֶּ֜דֶם מֵאָ֣ז הִגִּידָ֗הּ הֲל֨וֹא אֲנִ֤י יְהוָה֙ וְאֵֽין־ע֤וֹד אֱלֹהִים֙ מִבַּלְעָדַ֔י אֵֽל־צַדִּ֣יק וּמוֹשִׁ֔יעַ אַ֖יִן זוּלָתִֽי׃ </span></p>
 <p align="RIGHT"><span lang="he">‎<a name="022">22</a> ‏פְּנוּ־אֵלַ֥י וְהִוָּשְׁע֖וּ כָּל־אַפְסֵי־אָ֑רֶץ כִּ֥י אֲנִי־אֵ֖ל וְאֵ֥ין עֽוֹד׃ </span></p>
 <p align="RIGHT"><span lang="he">‎<a name="023">23</a> ‏בִּ֣י נִשְׁבַּ֔עְתִּי יָצָ֨א מִפִּ֧י צְדָקָ֛ה דָּבָ֖ר וְלֹ֣א יָשׁ֑וּב כִּי־לִי֙ תִּכְרַ֣ע כָּל־בֶּ֔רֶךְ תִּשָּׁבַ֖ע כָּל־לָשֽׁוֹן׃ </span></p>
 <p align="RIGHT"><span lang="he">‎<a name="024">24</a> ‏אַ֧ךְ בַּיהוָ֛ה לִ֥י אָמַ֖ר צְדָק֣וֹת וָעֹ֑ז עָדָיו֙ יָב֣וֹא וְיֵבֹ֔שׁוּ כֹּ֖ל הַנֶּחֱרִ֥ים בּֽוֹ׃ </span></p>
 <p align="RIGHT"><span lang="he">‎<a name="025">25</a> ‏בַּיהוָ֛ה יִצְדְּק֥וּ וְיִֽתְהַלְל֖וּ כָּל־זֶ֥רַע יִשְׂרָאֵֽל׃ </span></p>
 </td>
 <td width="50%">
 <p>1 kōh-’āmar yəhwâ liməšîḥwō ləḵwōreš ’ăšer-heḥĕzaqətî ḇîmînwō ləraḏ-ləfānāyw gwōyim ûmāṯənê məlāḵîm ’ăfatēḥa lifətōḥa ləfānāyw dəlāṯayim ûšə‘ārîm lō’ yissāḡērû: </p>
 <p>2 ’ănî ləfāneyḵā ’ēlēḵə wahăḏûrîm <font color="brown">’wōšir</font> <font color="blue">’ăyaššēr</font> daləṯwōṯ nəḥûšâ ’ăšabēr ûḇərîḥê ḇarəzel ’ăḡadē‘a: </p>
 <p>3 wənāṯatî ləḵā ’wōṣərwōṯ ḥōšeḵə ûmaṭəmunê misətārîm ləm<sup>a</sup>‘an tēḏ<sup>a</sup>‘ kî-’ănî yəhwâ haqqwōrē’ ḇəšiməḵā ’ĕlōhê yiśərā’ēl: </p>
 <p>4 ləm<sup>a</sup>‘an ‘aḇədî y<sup>a</sup>‘ăqōḇ wəyiśərā’ēl bəḥîrî wā’eqərā’ ləḵā bišəmeḵā ’ăḵannəḵā wəlō’ yəḏ<sup>a</sup>‘ətānî: </p>
 <p>5 ’ănî yəhwâ wə’ên ‘wōḏ zûlāṯî ’ên ’ĕlōhîm ’ă’azzerəḵā wəlō’ yəḏ<sup>a</sup>‘ətānî: </p>
 <p>6 ləm<sup>a</sup>‘an yēḏə‘û mimmizər<sup>a</sup>ḥ-šemeš ûmimm<sup>a</sup>‘ărāḇâ kî-’efes bilə‘āḏāy ’ănî yəhwâ wə’ên ‘wōḏ: </p>
 <p>7 ywōṣēr ’wōr ûḇwōrē’ ḥōšeḵə ‘ōśeh šālwōm ûḇwōrē’ rā‘ ’ănî yəhwâ ‘ōśeh ḵāl-’ēlleh: s</p>
 <p>8 harə‘îfû šāmayim mimm<sup>a</sup>‘al ûšəḥāqîm yizzəlû-ṣeḏeq tifət<sup>a</sup>ḥ-’ereṣ wəyifərû-yeš<sup>a</sup>‘ ûṣəḏāqâ ṯaṣəmîḥa y<sup>a</sup>ḥaḏ ’ănî yəhwâ bərā’ṯîw: s</p>
 <p>9 hwōy rāḇ ’eṯ-yōṣərwō ḥereś ’eṯ-ḥarəśê ’ăḏāmâ hăyō’mar<font color="red"><sup>1</sup></font> ḥōmer ləyōṣərwō mah-t<sup>a</sup>‘ăśeh ûfā‘āləḵā ’ên-yāḏayim lwō: s</p>
 <p>10 hwōy ’ōmēr lə’āḇ mah-twōlîḏ ûlə’iššâ mah-təḥîlîn: s</p>
 <p>11 kōh-’āmar yəhwâ qəḏwōš yiśərā’ēl wəyōṣərwō hā’ōṯîywōṯ šə’ālûnî ‘al-bānay wə‘al-pō‘al yāḏay təṣaûunî: </p>
 <p>12 ’ānōḵî ‘āśîṯî ’ereṣ wə’āḏām ‘āleyhā ḇārā’ṯî ’ănî yāḏay nāṭû šāmayim wəḵāl-ṣəḇā’ām ṣiûêṯî: </p>
 <p>13 ’ānōḵî h<sup>a</sup>‘îrōṯihû ḇəṣeḏeq wəḵāl-dərāḵāyw ’ăyaššēr hû’-yiḇəneh ‘îrî wəḡālûṯî yəšallēḥa lō’ ḇiməḥîr wəlō’ ḇəšōḥaḏ ’āmar yəhwâ ṣəḇā’wōṯ: f</p>
 <p>14 kōh| ’āmar yəhwâ yəḡî‘a miṣərayim ûsəḥar-kûš ûsəḇā’îm ’anəšê midâ ‘ālayiḵə y<sup>a</sup>‘ăḇōrû wəlāḵə yihəyû ’<sup>a</sup>ḥărayiḵə yēlēḵû bazziqqîm y<sup>a</sup>‘ăḇōrû wə’ēlayiḵə yišət<sup>a</sup>ḥăûû<font color="red"><sup>1</sup></font> ’ēlayiḵə yiṯəpallālû ’aḵə bāḵə ’ēl wə’ên ‘wōḏ ’efes ’ĕlōhîm: </p>
 <p>15 ’āḵēn ’atâ ’ēl misətatēr ’ĕlōhê yiśərā’ēl mwōšî‘a: </p>
 <p>16 bwōšû wəḡam-niḵələmû kullām y<sup>a</sup>ḥədāw hāləḵû ḇakəlimmâ ḥārāšê ṣîrîm: </p>
 <p>17 yiśərā’ēl nwōš<sup>a</sup>‘ bayhwâ təšû‘aṯ ‘wōlāmîm lō’-ṯēḇōšû wəlō’-ṯikāləmû ‘aḏ-‘wōləmê ‘aḏ: f</p>
 <p>18 kî ḵōh ’āmar-yəhwâ bwōrē’ haššāmayim hû’ hā’ĕlōhîm yōṣēr hā’āreṣ wə‘ōśāh hû’ ḵwōnənāh lō’-ṯōhû ḇərā’āh lāšeḇeṯ yəṣārāh ’ănî yəhwâ wə’ên ‘wōḏ: </p>
 <p>19 lō’ ḇassēṯer dibarətî biməqwōm ’ereṣ ḥōšeḵə lō’ ’āmarətî ləzer<sup>a</sup>‘ y<sup>a</sup>‘ăqōḇ tōhû ḇaqqəšûnî ’ănî yəhwâ dōḇēr ṣeḏeq magîḏ mêšārîm: </p>
 <p>20 hiqqāḇəṣû wāḇō’û hiṯənagəšû y<sup>a</sup>ḥədāw pəlîṭê hagwōyim lō’ yāḏə‘û hannōśə’îm ’eṯ-‘ēṣ pisəlām ûmiṯəpaləlîm ’el-’ēl lō’ ywōšî‘a: </p>
 <p>21 hagîḏû wəhagîšû ’af yiûā‘ăṣû y<sup>a</sup>ḥədāw mî hišəmî‘a zō’ṯ miqqeḏem mē’āz higîḏāh hălwō’ ’ănî yəhwâ wə’ên-‘wōḏ ’ĕlōhîm mibalə‘āḏay ’ēl-ṣadîq ûmwōšî‘a ’ayin zûlāṯî: </p>
 <p>22 pənû-’ēlay wəhiûāšə‘û kāl-’afəsê-’āreṣ kî ’ănî-’ēl wə’ên ‘wōḏ: </p>
 <p>23 bî nišəb<sup>a</sup>‘ətî yāṣā’ mipî ṣəḏāqâ dāḇār wəlō’ yāšûḇ kî-lî tiḵər<sup>a</sup>‘ kāl-bereḵə tiššāḇ<sup>a</sup>‘ kāl-lāšwōn: </p>
 <p>24 ’aḵə bayhwâ lî ’āmar ṣəḏāqwōṯ wā‘ōz ‘āḏāyw yāḇwō’ wəyēḇōšû kōl hanneḥĕrîm bwō: </p>
 <p>25 bayhwâ yiṣədəqû wəyiṯəhaləlû kāl-zer<sup>a</sup>‘ yiśərā’ēl: </p>
 </td>
 </tr></table>
 <p></p><hr>
 <center>
 <a href="isa046.htm">Next: Isaiah (Yisheyah) Chapter 46</a></center>
 </body>