<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa1001.htm">Polyglot</a> 
 <a href="../kjv/sa1001.htm">KJV</a> 
 <a href="../sep/sa1001.htm">Sep</a> 
 <a href="../vul/sa1001.htm">Vul</a> 
 
 <br>
 <br><a href="sa1.htm">1 Samuel (1 Shmuel) Index</a><br>
  
 <a href="jdg021.htm">Previous</a> 
 <a href="sa1002.htm">Next</a> 
 </center>
 <hr>
 
 <h3 align="CENTER">Tanach (Hebrew): 1 Samuel (1 Shmuel) Chapter 1</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְהִי֩ אִ֨ישׁ אֶחָ֜ד מִן־הָרָמָתַ֛יִם צוֹפִ֖ים מֵהַ֣ר אֶפְרָ֑יִם וּשְׁמ֡וֹ אֶ֠לְקָנָה בֶּן־יְרֹחָ֧ם בֶּן־אֱלִיה֛וּא בֶּן־תֹּ֥חוּ בֶן־צ֖וּף אֶפְרָתִֽי׃ </span></p>
 <p align="RIGHT"><span lang="he">‎<a name="002">2</a> ‏וְלוֹ֙ שְׁתֵּ֣י נָשִׁ֔ים שֵׁ֤ם אַחַת֙ חַנָּ֔ה וְשֵׁ֥ם הַשֵּׁנִ֖ית פְּנִנָּ֑ה וַיְהִ֤י לִפְנִנָּה֙ יְלָדִ֔ים וּלְחַנָּ֖ה אֵ֥ין יְלָדִֽים׃ </span></p>
 <p align="RIGHT"><span lang="he">‎<a name="003">3</a> ‏וְעָלָה֩ הָאִ֨ישׁ הַה֤וּא מֵֽעִירוֹ֙ מִיָּמִ֣ים׀ יָמִ֔ימָה לְהִֽשְׁתַּחֲוֹ֧ת וְלִזְבֹּ֛חַ לַיהוָ֥ה צְבָא֖וֹת בְּשִׁלֹ֑ה וְשָׁ֞ם שְׁנֵ֣י בְנֵֽי־עֵלִ֗י חָפְנִי֙ וּפִ֣נְחָ֔ס כֹּהֲנִ֖ים לַיהוָֽה׃ </span></p>
 <p align="RIGHT"><span lang="he">‎<a name="004">4</a> ‏וַיְהִ֣י הַיּ֔וֹם וַיִּזְבַּ֖ח אֶלְקָנָ֑ה וְנָתַ֞ן לִפְנִנָּ֣ה אִשְׁתּ֗וֹ וּֽלְכָל־בָּנֶ֛יהָ וּבְנוֹתֶ֖יהָ מָנֽוֹת׃ </span></p>
 <p align="RIGHT"><span lang="he">‎<a name="005">5</a> ‏וּלְחַנָּ֕ה יִתֵּ֛ן מָנָ֥ה אַחַ֖ת אַפָּ֑יִם כִּ֤י אֶת־חַנָּה֙ אָהֵ֔ב וַֽיהוָ֖ה סָגַ֥ר רַחְמָֽהּ׃ </span></p>
 <p align="RIGHT"><span lang="he">‎<a name="006">6</a> ‏וְכִֽעֲסַ֤תָּה צָֽרָתָהּ֙ גַּם־כַּ֔עַס בַּעֲב֖וּר הַרְּעִמָ֑הּ כִּֽי־סָגַ֥ר יְהוָ֖ה בְּעַ֥ד רַחְמָֽהּ׃ </span></p>
 <p align="RIGHT"><span lang="he">‎<a name="007">7</a> ‏וְכֵ֨ן יַעֲשֶׂ֜ה שָׁנָ֣ה בְשָׁנָ֗ה מִדֵּ֤י עֲלֹתָהּ֙ בְּבֵ֣ית יְהוָ֔ה כֵּ֖ן תַּכְעִסֶ֑נָּה וַתִּבְכֶּ֖ה וְלֹ֥א תֹאכַֽל׃ </span></p>
 <p align="RIGHT"><span lang="he">‎<a name="008">8</a> ‏וַיֹּ֨אמֶר לָ֜הּ אֶלְקָנָ֣ה אִישָׁ֗הּ חַנָּה֙ לָ֣מֶה תִבְכִּ֗י וְלָ֙מֶה֙ לֹ֣א תֹֽאכְלִ֔י וְלָ֖מֶה יֵרַ֣ע לְבָבֵ֑ךְ הֲל֤וֹא אָֽנֹכִי֙ ט֣וֹב לָ֔ךְ מֵעֲשָׂרָ֖ה בָּנִֽים׃ </span></p>
 <p align="RIGHT"><span lang="he">‎<a name="009">9</a> ‏וַתָּ֣קָם חַנָּ֔ה אַחֲרֵ֛י אָכְלָ֥ה בְשִׁלֹ֖ה וְאַחֲרֵ֣י שָׁתֹ֑ה וְעֵלִ֣י הַכֹּהֵ֗ן יֹשֵׁב֙ עַל־הַכִּסֵּ֔א עַל־מְזוּזַ֖ת הֵיכַ֥ל יְהוָֽה׃ </span></p>
 <p align="RIGHT"><span lang="he">‎<a name="010">10</a> ‏וְהִ֖יא מָ֣רַת נָ֑פֶשׁ וַתִּתְפַּלֵּ֥ל עַל־יְהוָ֖ה וּבָכֹ֥ה תִבְכֶּֽה׃ </span></p>
 <p align="RIGHT"><span lang="he">‎<a name="011">11</a> ‏וַתִּדֹּ֨ר נֶ֜דֶר וַתֹּאמַ֗ר יְהוָ֨ה צְבָא֜וֹת אִם־רָאֹ֥ה תִרְאֶ֣ה׀ בָּעֳנִ֣י אֲמָתֶ֗ךָ וּזְכַרְתַּ֙נִי֙ וְלֹֽא־תִשְׁכַּ֣ח אֶת־אֲמָתֶ֔ךָ וְנָתַתָּ֥ה לַאֲמָתְךָ֖ זֶ֣רַע אֲנָשִׁ֑ים וּנְתַתִּ֤יו לַֽיהוָה֙ כָּל־יְמֵ֣י חַיָּ֔יו וּמוֹרָ֖ה לֹא־יַעֲלֶ֥ה עַל־רֹאשֽׁוֹ׃ </span></p>
 <p align="RIGHT"><span lang="he">‎<a name="012">12</a> ‏וְהָיָה֙ כִּ֣י הִרְבְּתָ֔ה לְהִתְפַּלֵּ֖ל לִפְנֵ֣י יְהוָ֑ה וְעֵלִ֖י שֹׁמֵ֥ר אֶת־פִּֽיהָ׃ </span></p>
 <p align="RIGHT"><span lang="he">‎<a name="013">13</a> ‏וְחַנָּ֗ה הִ֚יא מְדַבֶּ֣רֶת עַל־לִבָּ֔הּ רַ֚ק שְׂפָתֶ֣יהָ נָּע֔וֹת וְקוֹלָ֖הּ לֹ֣א יִשָּׁמֵ֑עַ וַיַּחְשְׁבֶ֥הָ עֵלִ֖י לְשִׁכֹּרָֽה׃ </span></p>
 <p align="RIGHT"><span lang="he">‎<a name="014">14</a> ‏וַיֹּ֤אמֶר אֵלֶ֙יהָ֙ עֵלִ֔י עַד־מָתַ֖י תִּשְׁתַּכָּרִ֑ין הָסִ֥ירִי אֶת־יֵינֵ֖ךְ מֵעָלָֽיִךְ׃ </span></p>
 <p align="RIGHT"><span lang="he">‎<a name="015">15</a> ‏וַתַּ֨עַן חַנָּ֤ה וַתֹּ֙אמֶר֙ לֹ֣א אֲדֹנִ֔י אִשָּׁ֤ה קְשַׁת־ר֙וּחַ֙ אָנֹ֔כִי וְיַ֥יִן וְשֵׁכָ֖ר לֹ֣א שָׁתִ֑יתִי וָאֶשְׁפֹּ֥ךְ אֶת־נַפְשִׁ֖י לִפְנֵ֥י יְהוָֽה׃ </span></p>
 <p align="RIGHT"><span lang="he">‎<a name="016">16</a> ‏אַל־תִּתֵּן֙ אֶת־אֲמָ֣תְךָ֔ לִפְנֵ֖י בַּת־בְּלִיָּ֑עַל כִּֽי־מֵרֹ֥ב שִׂיחִ֛י וְכַעְסִ֖י דִּבַּ֥רְתִּי עַד־הֵֽנָּה׃ </span></p>
 <p align="RIGHT"><span lang="he">‎<a name="017">17</a> ‏וַיַּ֧עַן עֵלִ֛י וַיֹּ֖אמֶר לְכִ֣י לְשָׁל֑וֹם וֵאלֹהֵ֣י יִשְׂרָאֵ֗ל יִתֵּן֙ אֶת־שֵׁ֣לָתֵ֔ךְ אֲשֶׁ֥ר שָׁאַ֖לְתְּ מֵעִמּֽוֹ׃ </span></p>
 <p align="RIGHT"><span lang="he">‎<a name="018">18</a> ‏וַתֹּ֕אמֶר תִּמְצָ֧א שִׁפְחָתְךָ֛ חֵ֖ן בְּעֵינֶ֑יךָ וַתֵּ֨לֶךְ הָאִשָּׁ֤ה לְדַרְכָּהּ֙ וַתֹּאכַ֔ל וּפָנֶ֥יהָ לֹא־הָיוּ־לָ֖הּ עֽוֹד׃ </span></p>
 <p align="RIGHT"><span lang="he">‎<a name="019">19</a> ‏וַיַּשְׁכִּ֣מוּ בַבֹּ֗קֶר וַיִּֽשְׁתַּחֲווּ֙ לִפְנֵ֣י יְהוָ֔ה וַיָּשֻׁ֛בוּ וַיָּבֹ֥אוּ אֶל־בֵּיתָ֖ם הָרָמָ֑תָה וַיֵּ֤דַע אֶלְקָנָה֙ אֶת־חַנָּ֣ה אִשְׁתּ֔וֹ וַיִּֽזְכְּרֶ֖הָ יְהוָֽה׃ </span></p>
 <p align="RIGHT"><span lang="he">‎<a name="020">20</a> ‏וַיְהִי֙ לִתְקֻפ֣וֹת הַיָּמִ֔ים וַתַּ֥הַר חַנָּ֖ה וַתֵּ֣לֶד בֵּ֑ן וַתִּקְרָ֤א אֶת־שְׁמוֹ֙ שְׁמוּאֵ֔ל כִּ֥י מֵיְהוָ֖ה שְׁאִלְתִּֽיו׃ </span></p>
 <p align="RIGHT"><span lang="he">‎<a name="021">21</a> ‏וַיַּ֛עַל הָאִ֥ישׁ אֶלְקָנָ֖ה וְכָל־בֵּית֑וֹ לִזְבֹּ֧חַ לַֽיהוָ֛ה אֶת־זֶ֥בַח הַיָּמִ֖ים וְאֶת־נִדְרֽוֹ׃ </span></p>
 <p align="RIGHT"><span lang="he">‎<a name="022">22</a> ‏וְחַנָּ֖ה לֹ֣א עָלָ֑תָה כִּֽי־אָמְרָ֣ה לְאִישָׁ֗הּ עַ֣ד יִגָּמֵ֤ל הַנַּ֙עַר֙ וַהֲבִאֹתִ֗יו וְנִרְאָה֙ אֶת־פְּנֵ֣י יְהוָ֔ה וְיָ֥שַׁב שָׁ֖ם עַד־עוֹלָֽם׃ </span></p>
 <p align="RIGHT"><span lang="he">‎<a name="023">23</a> ‏וַיֹּ֣אמֶר לָהּ֩ אֶלְקָנָ֨ה אִישָׁ֜הּ עֲשִׂ֧י הַטּ֣וֹב בְּעֵינַ֗יִךְ שְׁבִי֙ עַד־גָּמְלֵ֣ךְ אֹת֔וֹ אַ֛ךְ יָקֵ֥ם יְהוָ֖ה אֶת־דְּבָר֑וֹ וַתֵּ֤שֶׁב הָֽאִשָּׁה֙ וַתֵּ֣ינֶק אֶת־בְּנָ֔הּ עַד־גָמְלָ֖הּ<font color="red"><sup>3</sup></font> אֹתֽוֹ׃ </span></p>
 <p align="RIGHT"><span lang="he">‎<a name="024">24</a> ‏וַתַּעֲלֵ֨הוּ עִמָּ֜הּ כַּאֲשֶׁ֣ר גְּמָלַ֗תּוּ בְּפָרִ֤ים שְׁלֹשָׁה֙ וְאֵיפָ֨ה אַחַ֥ת קֶ֙מַח֙ וְנֵ֣בֶל יַ֔יִן וַתְּבִאֵ֥הוּ בֵית־יְהוָ֖ה שִׁל֑וֹ וְהַנַּ֖עַר נָֽעַר׃ </span></p>
 <p align="RIGHT"><span lang="he">‎<a name="025">25</a> ‏וַֽיִּשְׁחֲט֖וּ אֶת־הַפָּ֑ר וַיָּבִ֥יאוּ אֶת־הַנַּ֖עַר אֶל־עֵלִֽי׃ </span></p>
 <p align="RIGHT"><span lang="he">‎<a name="026">26</a> ‏וַתֹּ֙אמֶר֙ בִּ֣י אֲדֹנִ֔י חֵ֥י נַפְשְׁךָ֖ אֲדֹנִ֑י אֲנִ֣י הָאִשָּׁ֗ה הַנִּצֶּ֤בֶת עִמְּכָה֙ בָּזֶ֔ה לְהִתְפַּלֵּ֖ל אֶל־יְהוָֽה׃ </span></p>
 <p align="RIGHT"><span lang="he">‎<a name="027">27</a> ‏אֶל־הַנַּ֥עַר הַזֶּ֖ה הִתְפַּלָּ֑לְתִּי וַיִּתֵּ֨ן יְהוָ֥ה לִי֙ אֶת־שְׁאֵ֣לָתִ֔י אֲשֶׁ֥ר שָׁאַ֖לְתִּי מֵעִמּֽוֹ׃ </span></p>
 <p align="RIGHT"><span lang="he">‎<a name="028">28</a> ‏וְגַ֣ם אָנֹכִ֗י הִשְׁאִלְתִּ֙הוּ֙ לַֽיהוָ֔ה כָּל־הַיָּמִים֙ אֲשֶׁ֣ר הָיָ֔ה ה֥וּא שָׁא֖וּל לַֽיהוָ֑ה וַיִּשְׁתַּ֥חוּ שָׁ֖ם לַיהוָֽה׃ פ</span></p>
 </td>
 <td width="50%">
 <p>1 wayəhî ’îš ’eḥāḏ min-hārāmāṯayim ṣwōfîm mēhar ’efərāyim ûšəmwō ’eləqānâ ben-yərōḥām ben-’ĕlîhû’ ben-tōḥû ḇen-ṣûf ’efərāṯî: </p>
 <p>2 wəlwō šətê nāšîm šēm ’<sup>a</sup>ḥaṯ ḥannâ wəšēm haššēnîṯ pəninnâ wayəhî lifəninnâ yəlāḏîm ûləḥannâ ’ên yəlāḏîm: </p>
 <p>3 wə‘ālâ hā’îš hahû’ mē‘îrwō mîyāmîm| yāmîmâ ləhišət<sup>a</sup>ḥăwōṯ wəlizəbōḥa layhwâ ṣəḇā’wōṯ bəšilōh wəšām šənê ḇənê-‘ēlî ḥāfənî ûfinəḥās kōhănîm layhwâ: </p>
 <p>4 wayəhî hayywōm wayyizəb<sup>a</sup>ḥ ’eləqānâ wənāṯan lifəninnâ ’išətwō ûləḵāl-bāneyhā ûḇənwōṯeyhā mānwōṯ: </p>
 <p>5 ûləḥannâ yitēn mānâ ’<sup>a</sup>ḥaṯ ’apāyim kî ’eṯ-ḥannâ ’âēḇ wayhwâ sāḡar r<sup>a</sup>ḥəmāh: </p>
 <p>6 wəḵi‘ăsatâ ṣārāṯāh gam-k<sup>a</sup>‘as b<sup>a</sup>‘ăḇûr harrə‘imāh kî-sāḡar yəhwâ bə‘aḏ r<sup>a</sup>ḥəmāh: </p>
 <p>7 wəḵēn y<sup>a</sup>‘ăśeh šānâ ḇəšānâ midê ‘ălōṯāh bəḇêṯ yəhwâ kēn taḵə‘isennâ watiḇəkeh wəlō’ ṯō’ḵal: </p>
 <p>8 wayyō’mer lāh ’eləqānâ ’îšāh ḥannâ lāmeh ṯiḇəkî wəlāmeh lō’ ṯō’ḵəlî wəlāmeh yēr<sup>a</sup>‘ ləḇāḇēḵə hălwō’ ’ānōḵî ṭwōḇ lāḵə mē‘ăśārâ bānîm: </p>
 <p>9 watāqām ḥannâ ’<sup>a</sup>ḥărê ’āḵəlâ ḇəšilōh wə’<sup>a</sup>ḥărê šāṯōh wə‘ēlî hakōhēn yōšēḇ ‘al-hakissē’ ‘al-məzûzaṯ hêḵal yəhwâ: </p>
 <p>10 wəhî’ māraṯ nāfeš watiṯəpallēl ‘al-yəhwâ ûḇāḵōh ṯiḇəkeh: </p>
 <p>11 watidōr neḏer watō’mar yəhwâ ṣəḇā’wōṯ ’im-rā’ōh ṯirə’eh| bā‘ŏnî ’ămāṯeḵā ûzəḵarətanî wəlō’-ṯišək<sup>a</sup>ḥ ’eṯ-’ămāṯeḵā wənāṯatâ la’ămāṯəḵā zer<sup>a</sup>‘ ’ănāšîm ûnəṯatîw layhwâ kāl-yəmê ḥayyāyw ûmwōrâ lō’-y<sup>a</sup>‘ăleh ‘al-rō’šwō: </p>
 <p>12 wəhāyâ kî hirəbəṯâ ləhiṯəpallēl lifənê yəhwâ wə‘ēlî šōmēr ’eṯ-pîhā: </p>
 <p>13 wəḥannâ hî’ məḏabereṯ ‘al-libāh raq śəfāṯeyhā nnā‘wōṯ wəqwōlāh lō’ yiššāmē‘a wayy<sup>a</sup>ḥəšəḇehā ‘ēlî ləšikōrâ: </p>
 <p>14 wayyō’mer ’ēleyhā ‘ēlî ‘aḏ-māṯay tišətakārîn hāsîrî ’eṯ-yênēḵə mē‘ālāyiḵə: </p>
 <p>15 wat<sup>a</sup>‘an ḥannâ watō’mer lō’ ’ăḏōnî ’iššâ qəšaṯ-rûḥa ’ānōḵî wəyayin wəšēḵār lō’ šāṯîṯî wā’ešəpōḵə ’eṯ-nafəšî lifənê yəhwâ: </p>
 <p>16 ’al-titēn ’eṯ-’ămāṯəḵā lifənê baṯ-bəlîyā‘al kî-mērōḇ śîḥî wəḵ<sup>a</sup>‘əsî dibarətî ‘aḏ-hēnnâ: </p>
 <p>17 wayy<sup>a</sup>‘an ‘ēlî wayyō’mer ləḵî ləšālwōm wē’lōhê yiśərā’ēl yitēn ’eṯ-šēlāṯēḵə ’ăšer šā’alətə mē‘immwō: </p>
 <p>18 watō’mer timəṣā’ šifəḥāṯəḵā ḥēn bə‘êneyḵā watēleḵə hā’iššâ ləḏarəkāh watō’ḵal ûfāneyhā lō’-hāyû-lāh ‘wōḏ: </p>
 <p>19 wayyašəkimû ḇabōqer wayyišət<sup>a</sup>ḥăwû lifənê yəhwâ wayyāšuḇû wayyāḇō’û ’el-bêṯām hārāmāṯâ wayyēḏ<sup>a</sup>‘ ’eləqānâ ’eṯ-ḥannâ ’išətwō wayyizəkərehā yəhwâ: </p>
 <p>20 wayəhî liṯəqufwōṯ hayyāmîm watahar ḥannâ watēleḏ bēn watiqərā’ ’eṯ-šəmwō šəmû’ēl kî mêəhwâ šə’ilətîw: </p>
 <p>21 wayy<sup>a</sup>‘al hā’îš ’eləqānâ wəḵāl-bêṯwō lizəbōḥa layhwâ ’eṯ-zeḇ<sup>a</sup>ḥ hayyāmîm wə’eṯ-niḏərwō: </p>
 <p>22 wəḥannâ lō’ ‘ālāṯâ kî-’āmərâ lə’îšāh ‘aḏ yigāmēl hann<sup>a</sup>‘ar wahăḇi’ōṯîw wənirə’â ’eṯ-pənê yəhwâ wəyāšaḇ šām ‘aḏ-‘wōlām: </p>
 <p>23 wayyō’mer lāh ’eləqānâ ’îšāh ‘ăśî haṭṭwōḇ bə‘ênayiḵə šəḇî ‘aḏ-gāməlēḵə ’ōṯwō ’aḵə yāqēm yəhwâ ’eṯ-dəḇārwō watēšeḇ hā’iššâ watêneq ’eṯ-bənāh ‘aḏ-ḡāməlāh<font color="red"><sup>3</sup></font> ’ōṯwō: </p>
 <p>24 wat<sup>a</sup>‘ălēhû ‘immāh ka’ăšer gəmālatû bəfārîm šəlōšâ wə’êfâ ’<sup>a</sup>ḥaṯ qem<sup>a</sup>ḥ wənēḇel yayin watəḇi’ēhû ḇêṯ-yəhwâ šilwō wəhann<sup>a</sup>‘ar nā‘ar: </p>
 <p>25 wayyišəḥăṭû ’eṯ-hapār wayyāḇî’û ’eṯ-hann<sup>a</sup>‘ar ’el-‘ēlî: </p>
 <p>26 watō’mer bî ’ăḏōnî ḥê nafəšəḵā ’ăḏōnî ’ănî hā’iššâ hanniṣṣeḇeṯ ‘imməḵâ bāzeh ləhiṯəpallēl ’el-yəhwâ: </p>
 <p>27 ’el-hann<sup>a</sup>‘ar hazzeh hiṯəpallālətî wayyitēn yəhwâ lî ’eṯ-šə’ēlāṯî ’ăšer šā’alətî mē‘immwō: </p>
 <p>28 wəḡam ’ānōḵî hišə’ilətihû layhwâ kāl-hayyāmîm ’ăšer hāyâ hû’ šā’ûl layhwâ wayyišət<sup>a</sup>ḥû šām layhwâ: f</p>
 </td>
 </tr></table>
 <p></p><hr>
 <center>
 <a href="sa1002.htm">Next: 1 Samuel (1 Shmuel) Chapter 2</a></center>
 </body>