<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job002.htm">Polyglot</a> 
 <a href="../kjv/job002.htm">KJV</a> 
 <a href="../sep/job002.htm">Sep</a> 
 <a href="../vul/job002.htm">Vul</a> 
 
 <br>
 <br><a href="job.htm">Job (Iyov) Index</a><br>
  
 <a href="job001.htm">Previous</a> 
 <a href="job003.htm">Next</a> 
 </center>
 <hr>
 
 <h3 align="CENTER">Tanach (Hebrew): Job (Iyov) Chapter 2</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְהִ֣י הַיּ֔וֹם וַיָּבֹ֙אוּ֙ בְּנֵ֣י הָֽאֱלֹהִ֔ים לְהִתְיַצֵּ֖ב עַל־יְהוָ֑ה וַיָּב֤וֹא גַֽם־הַשָּׂטָן֙ בְּתֹכָ֔ם לְהִתְיַצֵּ֖ב עַל־יְהוָֽה׃ </span></p>
 <p align="RIGHT"><span lang="he">‎<a name="002">2</a> ‏וַיֹּ֤אמֶר יְהוָה֙ אֶל־הַשָּׂטָ֔ן אֵ֥י מִזֶּ֖ה תָּבֹ֑א וַיַּ֨עַן הַשָּׂטָ֤ן אֶת־יְהוָה֙ וַיֹּאמַ֔ר מִשֻּׁ֣ט בָּאָ֔רֶץ וּמֵהִתְהַלֵּ֖ךְ בָּֽהּ׃ </span></p>
 <p align="RIGHT"><span lang="he">‎<a name="003">3</a> ‏וַיֹּ֨אמֶר יְהוָ֜ה אֶל־הַשָּׂטָ֗ן הֲשַׂ֣מְתָּ לִבְּךָ֮ אֶל־עַבְדִּ֣י אִיּוֹב֒ כִּי֩ אֵ֨ין כָּמֹ֜הוּ בָּאָ֗רֶץ אִ֣ישׁ תָּ֧ם וְיָשָׁ֛ר יְרֵ֥א אֱלֹהִ֖ים וְסָ֣ר מֵרָ֑ע וְעֹדֶ֙נּוּ֙ מַחֲזִ֣יק בְּתֻמָּת֔וֹ וַתְּסִיתֵ֥נִי ב֖וֹ לְבַלְּע֥וֹ חִנָּֽם׃ </span></p>
 <p align="RIGHT"><span lang="he">‎<a name="004">4</a> ‏וַיַּ֧עַן הַשָּׂטָ֛ן אֶת־יְהוָ֖ה וַיֹּאמַ֑ר ע֣וֹר בְּעַד־ע֗וֹר וְכֹל֙ אֲשֶׁ֣ר לָאִ֔ישׁ יִתֵּ֖ן בְּעַ֥ד נַפְשֽׁוֹ׃ </span></p>
 <p align="RIGHT"><span lang="he">‎<a name="005">5</a> ‏אוּלָם֙ שְֽׁלַֽח־נָ֣א יָֽדְךָ֔ וְגַ֥ע אֶל־עַצְמ֖וֹ וְאֶל־בְּשָׂר֑וֹ אִם־לֹ֥א אֶל־פָּנֶ֖יךָ יְבָרֲכֶֽךָּ׃ </span></p>
 <p align="RIGHT"><span lang="he">‎<a name="006">6</a> ‏וַיֹּ֧אמֶר יְהוָ֛ה אֶל־הַשָּׂטָ֖ן הִנּ֣וֹ בְיָדֶ֑ךָ אַ֖ךְ אֶת־נַפְשׁ֥וֹ שְׁמֹֽר׃ </span></p>
 <p align="RIGHT"><span lang="he">‎<a name="007">7</a> ‏וַיֵּצֵא֙ הַשָּׂטָ֔ן מֵאֵ֖ת פְּנֵ֣י יְהוָ֑ה וַיַּ֤ךְ אֶת־אִיּוֹב֙ בִּשְׁחִ֣ין רָ֔ע מִכַּ֥ף רַגְל֖וֹ <font color="brown">עד</font> <font color="blue">וְעַ֥ד</font> קָדְקֳדֽוֹ׃ </span></p>
 <p align="RIGHT"><span lang="he">‎<a name="008">8</a> ‏וַיִּֽקַּֽח־ל֣וֹ חֶ֔רֶשׂ לְהִתְגָּרֵ֖ד בּ֑וֹ וְה֖וּא יֹשֵׁ֥ב בְּתוֹךְ־הָאֵֽפֶר׃ </span></p>
 <p align="RIGHT"><span lang="he">‎<a name="009">9</a> ‏וַתֹּ֤אמֶר לוֹ֙ אִשְׁתּ֔וֹ עֹדְךָ֖ מַחֲזִ֣יק בְּתֻמָּתֶ֑ךָ בָּרֵ֥ךְ אֱלֹהִ֖ים וָמֻֽת׃ </span></p>
 <p align="RIGHT"><span lang="he">‎<a name="010">10</a> ‏וַיֹּ֣אמֶר אֵלֶ֗יהָ כְּדַבֵּ֞ר אַחַ֤ת הַנְּבָלוֹת֙ תְּדַבֵּ֔רִי גַּ֣ם אֶת־הַטּ֗וֹב נְקַבֵּל֙ מֵאֵ֣ת הָאֱלֹהִ֔ים וְאֶת־הָרָ֖ע לֹ֣א נְקַבֵּ֑ל בְּכָל־זֹ֛את לֹא־חָטָ֥א אִיּ֖וֹב בִּשְׂפָתָֽיו׃ פ</span></p>
 <p align="RIGHT"><span lang="he">‎<a name="011">11</a> ‏וַֽיִּשְׁמְע֞וּ שְׁלֹ֣שֶׁת׀ רֵעֵ֣י אִיּ֗וֹב אֵ֣ת כָּל־הָרָעָ֣ה הַזֹּאת֮ הַבָּ֣אָה עָלָיו֒ וַיָּבֹ֙אוּ֙ אִ֣ישׁ מִמְּקֹמ֔וֹ אֱלִיפַ֤ז הַתֵּימָנִי֙ וּבִלְדַּ֣ד הַשּׁוּחִ֔י וְצוֹפַ֖ר הַנַּֽעֲמָתִ֑י וַיִּוָּעֲד֣וּ יַחְדָּ֔ו לָב֥וֹא לָנֽוּד־ל֖וֹ וּֽלְנַחֲמֽוֹ׃ </span></p>
 <p align="RIGHT"><span lang="he">‎<a name="012">12</a> ‏וַיִּשְׂא֨וּ אֶת־עֵינֵיהֶ֤ם מֵרָחוֹק֙ וְלֹ֣א הִכִּירֻ֔הוּ וַיִּשְׂא֥וּ קוֹלָ֖ם וַיִּבְכּ֑וּ וַֽיִּקְרְעוּ֙ אִ֣ישׁ מְעִל֔וֹ וַיִּזְרְק֥וּ עָפָ֛ר עַל־רָאשֵׁיהֶ֖ם הַשָּׁמָֽיְמָה׃ </span></p>
 <p align="RIGHT"><span lang="he">‎<a name="013">13</a> ‏וַיֵּשְׁב֤וּ אִתּוֹ֙ לָאָ֔רֶץ שִׁבְעַ֥ת יָמִ֖ים וְשִׁבְעַ֣ת לֵיל֑וֹת וְאֵין־דֹּבֵ֤ר אֵלָיו֙ דָּבָ֔ר כִּ֣י רָא֔וּ כִּֽי־גָדַ֥ל הַכְּאֵ֖ב מְאֹֽד׃ </span></p>
 </td>
 <td width="50%">
 <p>1 wayəhî hayywōm wayyāḇō’û bənê hā’ĕlōhîm ləhiṯəyaṣṣēḇ ‘al-yəhwâ wayyāḇwō’ ḡam-haśśāṭān bəṯōḵām ləhiṯəyaṣṣēḇ ‘al-yəhwâ: </p>
 <p>2 wayyō’mer yəhwâ ’el-haśśāṭān ’ê mizzeh tāḇō’ wayy<sup>a</sup>‘an haśśāṭān ’eṯ-yəhwâ wayyō’mar miššuṭ bā’āreṣ ûmēhiṯəhallēḵə bāh: </p>
 <p>3 wayyō’mer yəhwâ ’el-haśśāṭān hăśamətā libəḵā ’el-‘aḇədî ’îywōḇ kî ’ên kāmōhû bā’āreṣ ’îš tām wəyāšār yərē’ ’ĕlōhîm wəsār mērā‘ wə‘ōḏennû m<sup>a</sup>ḥăzîq bəṯummāṯwō watəsîṯēnî ḇwō ləḇallə‘wō ḥinnām: </p>
 <p>4 wayy<sup>a</sup>‘an haśśāṭān ’eṯ-yəhwâ wayyō’mar ‘wōr bə‘aḏ-‘wōr wəḵōl ’ăšer lā’îš yitēn bə‘aḏ nafəšwō: </p>
 <p>5 ’ûlām šəl<sup>a</sup>ḥ-nā’ yāḏəḵā wəḡ<sup>a</sup>‘ ’el-‘aṣəmwō wə’el-bəśārwō ’im-lō’ ’el-pāneyḵā yəḇārăḵeḵḵā: </p>
 <p>6 wayyō’mer yəhwâ ’el-haśśāṭān hinnwō ḇəyāḏeḵā ’aḵə ’eṯ-nafəšwō šəmōr: </p>
 <p>7 wayyēṣē’ haśśāṭān mē’ēṯ pənê yəhwâ wayyaḵə ’eṯ-’îywōḇ bišəḥîn rā‘ mikaf raḡəlwō <font color="brown">‘aḏ</font> <font color="blue">wə‘aḏ</font> qāḏəqŏḏwō: </p>
 <p>8 wayyiqq<sup>a</sup>ḥ-lwō ḥereś ləhiṯəgārēḏ bwō wəhû’ yōšēḇ bəṯwōḵə-hā’ēfer: </p>
 <p>9 watō’mer lwō ’išətwō ‘ōḏəḵā m<sup>a</sup>ḥăzîq bəṯummāṯeḵā bārēḵə ’ĕlōhîm wāmuṯ: </p>
 <p>10 wayyō’mer ’ēleyhā kəḏabēr ’<sup>a</sup>ḥaṯ hannəḇālwōṯ təḏabērî gam ’eṯ-haṭṭwōḇ nəqabēl mē’ēṯ hā’ĕlōhîm wə’eṯ-hārā‘ lō’ nəqabēl bəḵāl-zō’ṯ lō’-ḥāṭā’ ’îywōḇ biśəfāṯāyw: f</p>
 <p>11 wayyišəmə‘û šəlōšeṯ| rē‘ê ’îywōḇ ’ēṯ kāl-hārā‘â hazzō’ṯ habā’â ‘ālāyw wayyāḇō’û ’îš mimməqōmwō ’ĕlîfaz hatêmānî ûḇilədaḏ haššûḥî wəṣwōfar hann<sup>a</sup>‘ămāṯî wayyiûā‘ăḏû y<sup>a</sup>ḥədāw lāḇwō’ lānûḏ-lwō ûlən<sup>a</sup>ḥămwō: </p>
 <p>12 wayyiśə’û ’eṯ-‘ênêhem mērāḥwōq wəlō’ hikîruhû wayyiśə’û qwōlām wayyiḇəkû wayyiqərə‘û ’îš mə‘ilwō wayyizərəqû ‘āfār ‘al-rā’šêhem haššāmāyəmâ: </p>
 <p>13 wayyēšəḇû ’itwō lā’āreṣ šiḇə‘aṯ yāmîm wəšiḇə‘aṯ lêlwōṯ wə’ên-dōḇēr ’ēlāyw dāḇār kî rā’û kî-ḡāḏal hakə’ēḇ mə’ōḏ: </p>
 </td>
 </tr></table>
 <p></p><hr>
 <center>
 <a href="job003.htm">Next: Job (Iyov) Chapter 3</a></center>
 </body>