<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2025.htm">Polyglot</a> 
 <a href="../kjv/ch2025.htm">KJV</a> 
 <a href="../sep/ch2025.htm">Sep</a> 
 <a href="../vul/ch2025.htm">Vul</a> 
 
 <br>
 <br><a href="ch2.htm">2 Chronicles (2 Divrey Yamim) Index</a><br>
  
 <a href="ch2024.htm">Previous</a> 
 <a href="ch2026.htm">Next</a> 
 </center>
 <hr>
 
 <h3 align="CENTER">Tanach (Hebrew): 2 Chronicles (2 Divrey Yamim) Chapter 25</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏בֶּן־עֶשְׂרִ֨ים וְחָמֵ֤שׁ שָׁנָה֙ מָלַ֣ךְ אֲמַצְיָ֔הוּ וְעֶשְׂרִ֣ים וָתֵ֙שַׁע֙ שָׁנָ֔ה מָלַ֖ךְ בִּירוּשָׁלִָ֑ם וְשֵׁ֣ם אִמּ֔וֹ יְהוֹעַדָּ֖ן מִירוּשָׁלָֽיִם׃ </span></p>
 <p align="RIGHT"><span lang="he">‎<a name="002">2</a> ‏וַיַּ֥עַשׂ הַיָּשָׁ֖ר בְּעֵינֵ֣י יְהוָ֑ה רַ֕ק לֹ֖א בְּלֵבָ֥ב שָׁלֵֽם׃ </span></p>
 <p align="RIGHT"><span lang="he">‎<a name="003">3</a> ‏וַיְהִ֕י כַּאֲשֶׁ֛ר חָזְקָ֥ה הַמַּמְלָכָ֖ה עָלָ֑יו וַֽיַּהֲרֹג֙ אֶת־עֲבָדָ֔יו הַמַּכִּ֖ים אֶת־הַמֶּ֥לֶךְ אָבִֽיו׃ </span></p>
 <p align="RIGHT"><span lang="he">‎<a name="004">4</a> ‏וְאֶת־בְּנֵיהֶ֖ם לֹ֣א הֵמִ֑ית כִּ֣י כַכָּת֣וּב בַּתּוֹרָ֡ה בְּסֵ֣פֶר מֹשֶׁה֩ אֲשֶׁר־צִוָּ֨ה יְהוָ֜ה לֵאמֹ֗ר לֹא־יָמ֨וּתוּ אָב֤וֹת עַל־בָּנִים֙ וּבָנִים֙ לֹא־יָמ֣וּתוּ עַל־אָב֔וֹת כִּ֛י אִ֥ישׁ בְּחֶטְא֖וֹ יָמֽוּתוּ׃ פ</span></p>
 <p align="RIGHT"><span lang="he">‎<a name="005">5</a> ‏וַיִּקְבֹּ֤ץ אֲמַצְיָ֙הוּ֙ אֶת־יְהוּדָ֔ה וַיַּֽעֲמִידֵ֣ם לְבֵית־אָב֗וֹת לְשָׂרֵ֤י הָאֲלָפִים֙ וּלְשָׂרֵ֣י הַמֵּא֔וֹת לְכָל־יְהוּדָ֖ה וּבִנְיָמִ֑ן וַֽיִּפְקְדֵ֗ם לְמִבֶּ֨ן עֶשְׂרִ֤ים שָׁנָה֙ וָמַ֔עְלָה וַיִּמְצָאֵ֗ם שְׁלֹשׁ־מֵא֨וֹת אֶ֤לֶף בָּחוּר֙ יוֹצֵ֣א צָבָ֔א אֹחֵ֖ז רֹ֥מַח וְצִנָּֽה׃ </span></p>
 <p align="RIGHT"><span lang="he">‎<a name="006">6</a> ‏וַיִּשְׂכֹּ֣ר מִיִּשְׂרָאֵ֗ל מֵ֥אָה אֶ֛לֶף גִּבּ֥וֹר חָ֖יִל בְּמֵאָ֥ה כִכַּר־כָּֽסֶף׃ </span></p>
 <p align="RIGHT"><span lang="he">‎<a name="007">7</a> ‏וְאִ֣ישׁ הָאֱלֹהִ֗ים בָּ֤א אֵלָיו֙ לֵאמֹ֔ר הַמֶּ֕לֶךְ אַל־יָבֹ֥א עִמְּךָ֖ צְבָ֣א יִשְׂרָאֵ֑ל כִּ֣י אֵ֤ין יְהוָה֙ עִם־יִשְׂרָאֵ֔ל כֹּ֖ל בְּנֵ֥י אֶפְרָֽיִם׃ </span></p>
 <p align="RIGHT"><span lang="he">‎<a name="008">8</a> ‏כִּ֚י אִם־בֹּ֣א אַתָּ֔ה עֲשֵׂ֖ה חֲזַ֣ק לַמִּלְחָמָ֑ה יַכְשִֽׁילְךָ֤ הָֽאֱלֹהִים֙ לִפְנֵ֣י אוֹיֵ֔ב כִּ֥י יֶשׁ־כֹּ֛חַ בֵּאלֹהִ֖ים לַעְז֥וֹר וּלְהַכְשִֽׁיל׃ </span></p>
 <p align="RIGHT"><span lang="he">‎<a name="009">9</a> ‏וַיֹּ֤אמֶר אֲמַצְיָ֙הוּ֙ לְאִ֣ישׁ הָאֱלֹהִ֔ים וּמַֽה־לַּעֲשׂוֹת֙ לִמְאַ֣ת הַכִּכָּ֔ר אֲשֶׁ֥ר נָתַ֖תִּי לִגְד֣וּד יִשְׂרָאֵ֑ל וַיֹּ֙אמֶר֙ אִ֣ישׁ הָֽאֱלֹהִ֔ים יֵ֚שׁ לַֽיהוָ֔ה לָ֥תֶת לְךָ֖ הַרְבֵּ֥ה מִזֶּֽה׃ </span></p>
 <p align="RIGHT"><span lang="he">‎<a name="010">10</a> ‏וַיַּבְדִּילֵ֣ם אֲמַצְיָ֗הוּ לְהַגְּדוּד֙ אֲשֶׁר־בָּ֤א אֵלָיו֙ מֵֽאֶפְרַ֔יִם לָלֶ֖כֶת לִמְקוֹמָ֑ם וַיִּ֨חַר אַפָּ֤ם מְאֹד֙ בִּֽיהוּדָ֔ה וַיָּשׁ֥וּבוּ לִמְקוֹמָ֖ם בָּחֳרִי־אָֽף׃ פ</span></p>
 <p align="RIGHT"><span lang="he">‎<a name="011">11</a> ‏וַאֲמַצְיָ֙הוּ֙ הִתְחַזַּ֔ק וַיִּנְהַג֙ אֶת־עַמּ֔וֹ וַיֵּ֖לֶךְ גֵּ֣יא הַמֶּ֑לַח וַיַּ֥ךְ אֶת־בְּנֵי־שֵׂעִ֖יר עֲשֶׂ֥רֶת אֲלָפִֽים׃ </span></p>
 <p align="RIGHT"><span lang="he">‎<a name="012">12</a> ‏וַעֲשֶׂ֨רֶת אֲלָפִ֜ים חַיִּ֗ים שָׁבוּ֙ בְּנֵ֣י יְהוּדָ֔ה וַיְבִיא֖וּם לְרֹ֣אשׁ הַסָּ֑לַע וַיַּשְׁלִיכ֛וּם מֵֽרֹאשׁ־הַסֶּ֖לַע וְכֻלָּ֥ם נִבְקָֽעוּ׃ ס</span></p>
 <p align="RIGHT"><span lang="he">‎<a name="013">13</a> ‏וּבְנֵ֣י הַגְּד֗וּד אֲשֶׁ֨ר הֵשִׁ֤יב אֲמַצְיָ֙הוּ֙ מִלֶּ֤כֶת עִמּוֹ֙ לַמִּלְחָמָ֔ה וַֽיִּפְשְׁטוּ֙ בְּעָרֵ֣י יְהוּדָ֔ה מִשֹּׁמְר֖וֹן וְעַד־בֵּ֣ית חוֹר֑וֹן וַיַּכּ֤וּ מֵהֶם֙ שְׁלֹ֣שֶׁת אֲלָפִ֔ים וַיָּבֹ֖זּוּ בִּזָּ֥ה רַבָּֽה׃ ס</span></p>
 <p align="RIGHT"><span lang="he">‎<a name="014">14</a> ‏וַיְהִ֗י אַחֲרֵ֨י ב֤וֹא אֲמַצְיָ֙הוּ֙ מֵֽהַכּ֣וֹת אֶת־אֲדוֹמִ֔ים וַיָּבֵ֗א אֶת־אֱלֹהֵי֙ בְּנֵ֣י שֵׂעִ֔יר וַיַּֽעֲמִידֵ֥ם ל֖וֹ לֵאלֹהִ֑ים וְלִפְנֵיהֶ֥ם יִֽשְׁתַּחֲוֶ֖ה וְלָהֶ֥ם יְקַטֵּֽר׃ </span></p>
 <p align="RIGHT"><span lang="he">‎<a name="015">15</a> ‏וַיִּֽחַר־אַ֥ף יְהוָ֖ה בַּאֲמַצְיָ֑הוּ וַיִּשְׁלַ֤ח אֵלָיו֙ נָבִ֔יא וַיֹּ֣אמֶר ל֗וֹ לָ֤מָּה דָרַ֙שְׁתָּ֙ אֶת־אֱלֹהֵ֣י הָעָ֔ם אֲשֶׁ֛ר לֹא־הִצִּ֥ילוּ אֶת־עַמָּ֖ם מִיָּדֶֽךָ׃ </span></p>
 <p align="RIGHT"><span lang="he">‎<a name="016">16</a> ‏וַיְהִ֣י׀ בְּדַבְּר֣וֹ אֵלָ֗יו וַיֹּ֤אמֶר לוֹ֙ הַלְיוֹעֵ֤ץ לַמֶּ֙לֶךְ֙ נְתַנּ֔וּךָ חֲדַל־לְךָ֖ לָ֣מָּה יַכּ֑וּךָ וַיֶּחְדַּ֣ל הַנָּבִ֗יא וַיֹּ֙אמֶר֙ יָדַ֗עְתִּי כִּֽי־יָעַ֤ץ אֱלֹהִים֙ לְהַשְׁחִיתֶ֔ךָ כִּֽי־עָשִׂ֣יתָ זֹּ֔את וְלֹ֥א שָׁמַ֖עְתָּ לַעֲצָתִֽי׃ פ</span></p>
 <p align="RIGHT"><span lang="he">‎<a name="017">17</a> ‏וַיִּוָּעַ֗ץ אֲמַצְיָ֙הוּ֙ מֶ֣לֶךְ יְהוּדָ֔ה וַ֠יִּשְׁלַח אֶל־יוֹאָ֨שׁ בֶּן־יְהוֹאָחָ֧ז בֶּן־יֵה֛וּא מֶ֥לֶךְ יִשְׂרָאֵ֖ל לֵאמֹ֑ר <font color="brown">לך</font> <font color="blue">לְכָ֖ה</font> נִתְרָאֶ֥ה פָנִֽים׃ </span></p>
 <p align="RIGHT"><span lang="he">‎<a name="018">18</a> ‏וַיִּשְׁלַ֞ח יוֹאָ֣שׁ מֶֽלֶךְ־יִשְׂרָאֵ֗ל אֶל־אֲמַצְיָ֣הוּ מֶֽלֶךְ־יְהוּדָה֮ לֵאמֹר֒ הַח֜וֹחַ אֲשֶׁ֣ר בַּלְּבָנ֗וֹן שָׁ֠לַח אֶל־הָאֶ֜רֶז אֲשֶׁ֤ר בַּלְּבָנוֹן֙ לֵאמֹ֔ר תְּנָֽה־אֶת־בִּתְּךָ֥ לִבְנִ֖י לְאִשָּׁ֑ה וַֽתַּעֲבֹ֞ר חַיַּ֤ת הַשָּׂדֶה֙ אֲשֶׁ֣ר בַּלְּבָנ֔וֹן וַתִּרְמֹ֖ס אֶת־הַחֽוֹחַ׃ </span></p>
 <p align="RIGHT"><span lang="he">‎<a name="019">19</a> ‏אָמַ֗רְתָּ הִנֵּ֤ה הִכִּ֙יתָ֙ אֶת־אֱד֔וֹם וּנְשָׂאֲךָ֥ לִבְּךָ֖ לְהַכְבִּ֑יד עַתָּה֙ שְׁבָ֣ה בְּבֵיתֶ֔ךָ לָ֤מָּה תִתְגָּרֶה֙ בְּרָעָ֔ה וְנָ֣פַלְתָּ֔ אַתָּ֖ה וִיהוּדָ֥ה עִמָּֽךְ׃ </span></p>
 <p align="RIGHT"><span lang="he">‎<a name="020">20</a> ‏וְלֹא־שָׁמַ֣ע אֲמַצְיָ֔הוּ כִּ֤י מֵהָֽאֱלֹהִים֙ הִ֔יא לְמַ֖עַן תִּתָּ֣ם בְּיָ֑ד כִּ֣י דָֽרְשׁ֔וּ אֵ֖ת אֱלֹהֵ֥י אֱדֽוֹם׃ </span></p>
 <p align="RIGHT"><span lang="he">‎<a name="021">21</a> ‏וַיַּ֨עַל יוֹאָ֤שׁ מֶֽלֶךְ־יִשְׂרָאֵל֙ וַיִּתְרָא֣וּ פָנִ֔ים ה֖וּא וַאֲמַצְיָ֣הוּ מֶֽלֶךְ־יְהוּדָ֑ה בְּבֵ֥ית שֶׁ֖מֶשׁ אֲשֶׁ֥ר לִיהוּדָֽה׃ </span></p>
 <p align="RIGHT"><span lang="he">‎<a name="022">22</a> ‏וַיִּנָּ֥גֶף יְהוּדָ֖ה לִפְנֵ֣י יִשְׂרָאֵ֑ל וַיָּנֻ֖סוּ אִ֥ישׁ לְאֹהָלָֽיו׃ </span></p>
 <p align="RIGHT"><span lang="he">‎<a name="023">23</a> ‏וְאֵת֩ אֲמַצְיָ֨הוּ מֶֽלֶךְ־יְהוּדָ֜ה בֶּן־יוֹאָ֣שׁ בֶּן־יְהוֹאָחָ֗ז תָּפַ֛שׂ יוֹאָ֥שׁ מֶֽלֶךְ־יִשְׂרָאֵ֖ל בְּבֵ֣ית שָׁ֑מֶשׁ וַיְבִיאֵ֙הוּ֙ יְר֣וּשָׁלִַ֔ם וַיִּפְרֹ֞ץ בְּחוֹמַ֣ת יְרוּשָׁלִַ֗ם מִשַּׁ֤עַר אֶפְרַ֙יִם֙ עַד־שַׁ֣עַר הַפּוֹנֶ֔ה אַרְבַּ֥ע מֵא֖וֹת אַמָּֽה׃ </span></p>
 <p align="RIGHT"><span lang="he">‎<a name="024">24</a> ‏וְכָֽל־הַזָּהָ֣ב וְהַכֶּ֡סֶף וְאֵ֣ת כָּל־הַ֠כֵּלִים הַנִּמְצְאִ֨ים בְּבֵית־הָאֱלֹהִ֜ים עִם־עֹבֵ֣ד אֱד֗וֹם וְאֶת־אֹצְרוֹת֙ בֵּ֣ית הַמֶּ֔לֶךְ וְאֵ֖ת בְּנֵ֣י הַתַּֽעֲרֻב֑וֹת וַיָּ֖שָׁב שֹׁמְרֽוֹן׃ פ</span></p>
 <p align="RIGHT"><span lang="he">‎<a name="025">25</a> ‏וַיְחִ֨י אֲמַצְיָ֤הוּ בֶן־יוֹאָשׁ֙ מֶ֣לֶךְ יְהוּדָ֔ה אַחֲרֵ֣י מ֔וֹת יוֹאָ֥שׁ בֶּן־יְהוֹאָחָ֖ז מֶ֣לֶךְ יִשְׂרָאֵ֑ל חֲמֵ֥שׁ עֶשְׂרֵ֖ה שָׁנָֽה׃ </span></p>
 <p align="RIGHT"><span lang="he">‎<a name="026">26</a> ‏וְיֶ֙תֶר֙ דִּבְרֵ֣י אֲמַצְיָ֔הוּ הָרִאשֹׁנִ֖ים וְהָאַחֲרוֹנִ֑ים הֲלֹא֙ הִנָּ֣ם כְּתוּבִ֔ים עַל־סֵ֥פֶר מַלְכֵי־יְהוּדָ֖ה וְיִשְׂרָאֵֽל׃ </span></p>
 <p align="RIGHT"><span lang="he">‎<a name="027">27</a> ‏וּמֵעֵ֗ת אֲשֶׁר־סָ֤ר אֲמַצְיָ֙הוּ֙ מֵאַחֲרֵ֣י יְהוָ֔ה וַיִּקְשְׁר֨וּ עָלָ֥יו קֶ֛שֶׁר בִּירוּשָׁלִַ֖ם וַיָּ֣נָס לָכִ֑ישָׁה וַיִּשְׁלְח֤וּ אַחֲרָיו֙ לָכִ֔ישָׁה וַיְמִיתֻ֖הוּ שָֽׁם׃ </span></p>
 <p align="RIGHT"><span lang="he">‎<a name="028">28</a> ‏וַיִּשָּׂאֻ֖הוּ עַל־הַסּוּסִ֑ים וַֽיִּקְבְּר֥וּ אֹת֛וֹ עִם־אֲבֹתָ֖יו בְּעִ֥יר יְהוּדָֽה׃ </span></p>
 </td>
 <td width="50%">
 <p>1 ben-‘eśərîm wəḥāmēš šānâ mālaḵə ’ămaṣəyâû wə‘eśərîm wāṯēš<sup>a</sup>‘ šānâ mālaḵə bîrûšālāim wəšēm ’immwō yəhwō‘adān mîrûšālāyim: </p>
 <p>2 wayy<sup>a</sup>‘aś hayyāšār bə‘ênê yəhwâ raq lō’ bəlēḇāḇ šālēm: </p>
 <p>3 wayəhî ka’ăšer ḥāzəqâ hammaməlāḵâ ‘ālāyw wayyahărōḡ ’eṯ-‘ăḇāḏāyw hammakîm ’eṯ-hammeleḵə ’āḇîw: </p>
 <p>4 wə’eṯ-bənêhem lō’ hēmîṯ kî ḵakāṯûḇ batwōrâ bəsēfer mōšeh ’ăšer-ṣiûâ yəhwâ lē’mōr lō’-yāmûṯû ’āḇwōṯ ‘al-bānîm ûḇānîm lō’-yāmûṯû ‘al-’āḇwōṯ kî ’îš bəḥeṭə’wō yāmûṯû: f</p>
 <p>5 wayyiqəbōṣ ’ămaṣəyâû ’eṯ-yəhûḏâ wayy<sup>a</sup>‘ămîḏēm ləḇêṯ-’āḇwōṯ ləśārê hā’ălāfîm ûləśārê hammē’wōṯ ləḵāl-yəhûḏâ ûḇinəyāmin wayyifəqəḏēm ləmiben ‘eśərîm šānâ wām<sup>a</sup>‘əlâ wayyiməṣā’ēm šəlōš-mē’wōṯ ’elef bāḥûr ywōṣē’ ṣāḇā’ ’ōḥēz rōm<sup>a</sup>ḥ wəṣinnâ: </p>
 <p>6 wayyiśəkōr mîyiśərā’ēl mē’â ’elef gibwōr ḥāyil bəmē’â ḵikar-kāsef: </p>
 <p>7 wə’îš hā’ĕlōhîm bā’ ’ēlāyw lē’mōr hammeleḵə ’al-yāḇō’ ‘imməḵā ṣəḇā’ yiśərā’ēl kî ’ên yəhwâ ‘im-yiśərā’ēl kōl bənê ’efərāyim: </p>
 <p>8 kî ’im-bō’ ’atâ ‘ăśēh ḥăzaq lammiləḥāmâ yaḵəšîləḵā hā’ĕlōhîm lifənê ’wōyēḇ kî yeš-kōḥa bē’lōhîm l<sup>a</sup>‘əzwōr ûləhaḵəšîl: </p>
 <p>9 wayyō’mer ’ămaṣəyâû lə’îš hā’ĕlōhîm ûmah-ll<sup>a</sup>‘ăśwōṯ limə’aṯ hakikār ’ăšer nāṯatî liḡəḏûḏ yiśərā’ēl wayyō’mer ’îš hā’ĕlōhîm yēš layhwâ lāṯeṯ ləḵā harəbēh mizzeh: </p>
 <p>10 wayyaḇədîlēm ’ămaṣəyâû ləhagəḏûḏ ’ăšer-bā’ ’ēlāyw mē’efərayim lāleḵeṯ liməqwōmām wayyiḥar ’apām mə’ōḏ bîhûḏâ wayyāšûḇû liməqwōmām bāḥŏrî-’āf: f</p>
 <p>11 wa’ămaṣəyâû hiṯəḥazzaq wayyinəhaḡ ’eṯ-‘ammwō wayyēleḵə gê’ hammel<sup>a</sup>ḥ wayyaḵə ’eṯ-bənê-śē‘îr ‘ăśereṯ ’ălāfîm: </p>
 <p>12 w<sup>a</sup>‘ăśereṯ ’ălāfîm ḥayyîm šāḇû bənê yəhûḏâ wayəḇî’ûm lərō’š hassāl<sup>a</sup>‘ wayyašəlîḵûm mērō’š-hassel<sup>a</sup>‘ wəḵullām niḇəqā‘û: s</p>
 <p>13 ûḇənê hagəḏûḏ ’ăšer hēšîḇ ’ămaṣəyâû milleḵeṯ ‘immwō lammiləḥāmâ wayyifəšəṭû bə‘ārê yəhûḏâ miššōmərwōn wə‘aḏ-bêṯ ḥwōrwōn wayyakû mēhem šəlōšeṯ ’ălāfîm wayyāḇōzzû bizzâ rabâ: s</p>
 <p>14 wayəhî ’<sup>a</sup>ḥărê ḇwō’ ’ămaṣəyâû mēhakwōṯ ’eṯ-’ăḏwōmîm wayyāḇē’ ’eṯ-’ĕlōhê bənê śē‘îr wayy<sup>a</sup>‘ămîḏēm lwō lē’lōhîm wəlifənêhem yišət<sup>a</sup>ḥăweh wəlâem yəqaṭṭēr: </p>
 <p>15 wayyiḥar-’af yəhwâ ba’ămaṣəyâû wayyišəl<sup>a</sup>ḥ ’ēlāyw nāḇî’ wayyō’mer lwō lāmmâ ḏārašətā ’eṯ-’ĕlōhê hā‘ām ’ăšer lō’-hiṣṣîlû ’eṯ-‘ammām mîyāḏeḵā: </p>
 <p>16 wayəhî| bəḏabərwō ’ēlāyw wayyō’mer lwō haləywō‘ēṣ lammeleḵə nəṯannûḵā ḥăḏal-ləḵā lāmmâ yakûḵā wayyeḥədal hannāḇî’ wayyō’mer yāḏ<sup>a</sup>‘ətî kî-yā‘aṣ ’ĕlōhîm ləhašəḥîṯeḵā kî-‘āśîṯā zzō’ṯ wəlō’ šām<sup>a</sup>‘ətā l<sup>a</sup>‘ăṣāṯî: f</p>
 <p>17 wayyiûā‘aṣ ’ămaṣəyâû meleḵə yəhûḏâ wayyišəl<sup>a</sup>ḥ ’el-ywō’āš ben-yəhwō’āḥāz ben-yēhû’ meleḵə yiśərā’ēl lē’mōr <font color="brown">ləḵā</font> <font color="blue">ləḵâ</font> niṯərā’eh fānîm: </p>
 <p>18 wayyišəl<sup>a</sup>ḥ ywō’āš meleḵə-yiśərā’ēl ’el-’ămaṣəyâû meleḵə-yəhûḏâ lē’mōr h<sup>a</sup>ḥwōḥa ’ăšer balləḇānwōn šāl<sup>a</sup>ḥ ’el-hā’erez ’ăšer balləḇānwōn lē’mōr tənâ-’eṯ-bitəḵā liḇənî lə’iššâ wat<sup>a</sup>‘ăḇōr ḥayyaṯ haśśāḏeh ’ăšer balləḇānwōn watirəmōs ’eṯ-h<sup>a</sup>ḥwōḥa: </p>
 <p>19 ’āmarətā hinnēh hikîṯā ’eṯ-’ĕḏwōm ûnəśā’ăḵā libəḵā ləhaḵəbîḏ ‘atâ šəḇâ bəḇêṯeḵā lāmmâ ṯiṯəgāreh bərā‘â wənāfalətā ’atâ wîhûḏâ ‘immāḵə: </p>
 <p>20 wəlō’-šām<sup>a</sup>‘ ’ămaṣəyâû kî mēhā’ĕlōhîm hî’ ləm<sup>a</sup>‘an titām bəyāḏ kî ḏārəšû ’ēṯ ’ĕlōhê ’ĕḏwōm: </p>
 <p>21 wayy<sup>a</sup>‘al ywō’āš meleḵə-yiśərā’ēl wayyiṯərā’û fānîm hû’ wa’ămaṣəyâû meleḵə-yəhûḏâ bəḇêṯ šemeš ’ăšer lîhûḏâ: </p>
 <p>22 wayyinnāḡef yəhûḏâ lifənê yiśərā’ēl wayyānusû ’îš lə’ōhālāyw: </p>
 <p>23 wə’ēṯ ’ămaṣəyâû meleḵə-yəhûḏâ ben-ywō’āš ben-yəhwō’āḥāz tāfaś ywō’āš meleḵə-yiśərā’ēl bəḇêṯ šāmeš wayəḇî’ēhû yərûšālaim wayyifərōṣ bəḥwōmaṯ yərûšālaim mišš<sup>a</sup>‘ar ’efərayim ‘aḏ-š<sup>a</sup>‘ar hapwōneh ’arəb<sup>a</sup>‘ mē’wōṯ ’ammâ: </p>
 <p>24 wəḵāl-hazzâāḇ wəhakesef wə’ēṯ kāl-hakēlîm hanniməṣə’îm bəḇêṯ-hā’ĕlōhîm ‘im-‘ōḇēḏ ’ĕḏwōm wə’eṯ-’ōṣərwōṯ bêṯ hammeleḵə wə’ēṯ bənê hat<sup>a</sup>‘ăruḇwōṯ wayyāšāḇ šōmərwōn: f</p>
 <p>25 wayəḥî ’ămaṣəyâû ḇen-ywō’āš meleḵə yəhûḏâ ’<sup>a</sup>ḥărê mwōṯ ywō’āš ben-yəhwō’āḥāz meleḵə yiśərā’ēl ḥămēš ‘eśərēh šānâ: </p>
 <p>26 wəyeṯer diḇərê ’ămaṣəyâû hāri’šōnîm wəhā’<sup>a</sup>ḥărwōnîm hălō’ hinnām kəṯûḇîm ‘al-sēfer maləḵê-yəhûḏâ wəyiśərā’ēl: </p>
 <p>27 ûmē‘ēṯ ’ăšer-sār ’ămaṣəyâû mē’<sup>a</sup>ḥărê yəhwâ wayyiqəšərû ‘ālāyw qešer bîrûšālaim wayyānās lāḵîšâ wayyišələḥû ’<sup>a</sup>ḥărāyw lāḵîšâ wayəmîṯuhû šām: </p>
 <p>28 wayyiśśā’uhû ‘al-hassûsîm wayyiqəbərû ’ōṯwō ‘im-’ăḇōṯāyw bə‘îr yəhûḏâ: </p>
 </td>
 </tr></table>
 <p></p><hr>
 <center>
 <a href="ch2026.htm">Next: 2 Chronicles (2 Divrey Yamim) Chapter 26</a></center>
 </body>