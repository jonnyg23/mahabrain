<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg2018.htm">Polyglot</a> 
 <a href="../kjv/kg2018.htm">KJV</a> 
 <a href="../sep/kg2018.htm">Sep</a> 
 <a href="../vul/kg2018.htm">Vul</a> 
 
 <br>
 <br><a href="kg2.htm">2 Kings (2 Melakhim) Index</a><br>
  
 <a href="kg2017.htm">Previous</a> 
 <a href="kg2019.htm">Next</a> 
 </center>
 <hr>
 
 <h3 align="CENTER">Tanach (Hebrew): 2 Kings (2 Melakhim) Chapter 18</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַֽיְהִי֙ בִּשְׁנַ֣ת שָׁלֹ֔שׁ לְהוֹשֵׁ֥עַ בֶּן־אֵלָ֖ה מֶ֣לֶךְ יִשְׂרָאֵ֑ל מָלַ֛ךְ חִזְקִיָּ֥ה בֶן־אָחָ֖ז מֶ֥לֶךְ יְהוּדָֽה׃ </span></p>
 <p align="RIGHT"><span lang="he">‎<a name="002">2</a> ‏בֶּן־עֶשְׂרִ֨ים וְחָמֵ֤שׁ שָׁנָה֙ הָיָ֣ה בְמָלְכ֔וֹ וְעֶשְׂרִ֤ים וָתֵ֙שַׁע֙ שָׁנָ֔ה מָלַ֖ךְ בִּירוּשָׁלִָ֑ם וְשֵׁ֣ם אִמּ֔וֹ אֲבִ֖י בַּת־זְכַרְיָֽה׃ </span></p>
 <p align="RIGHT"><span lang="he">‎<a name="003">3</a> ‏וַיַּ֥עַשׂ הַיָּשָׁ֖ר בְּעֵינֵ֣י יְהוָ֑ה כְּכֹ֥ל אֲשֶׁר־עָשָׂ֖ה דָּוִ֥ד אָבִֽיו׃ </span></p>
 <p align="RIGHT"><span lang="he">‎<a name="004">4</a> ‏ה֣וּא׀ הֵסִ֣יר אֶת־הַבָּמ֗וֹת וְשִׁבַּר֙ אֶת־הַמַּצֵּבֹ֔ת וְכָרַ֖ת אֶת־הָֽאֲשֵׁרָ֑ה וְכִתַּת֩ נְחַ֨שׁ הַנְּחֹ֜שֶׁת אֲשֶׁר־עָשָׂ֣ה מֹשֶׁ֗ה כִּ֣י עַד־הַיָּמִ֤ים הָהֵ֙מָּה֙ הָי֤וּ בְנֵֽי־יִשְׂרָאֵל֙ מְקַטְּרִ֣ים ל֔וֹ וַיִּקְרָא־ל֖וֹ נְחֻשְׁתָּֽן׃ </span></p>
 <p align="RIGHT"><span lang="he">‎<a name="005">5</a> ‏בַּיהוָ֥ה אֱלֹהֵֽי־יִשְׂרָאֵ֖ל בָּטָ֑ח וְאַחֲרָ֞יו לֹא־הָיָ֣ה כָמֹ֗הוּ בְּכֹל֙ מַלְכֵ֣י יְהוּדָ֔ה וַאֲשֶׁ֥ר הָי֖וּ לְפָנָֽיו׃ </span></p>
 <p align="RIGHT"><span lang="he">‎<a name="006">6</a> ‏וַיִּדְבַּק֙ בַּֽיהוָ֔ה לֹא־סָ֖ר מֵאַֽחֲרָ֑יו וַיִּשְׁמֹר֙ מִצְוֹתָ֔יו אֲשֶׁר־צִוָּ֥ה יְהוָ֖ה אֶת־מֹשֶֽׁה׃ </span></p>
 <p align="RIGHT"><span lang="he">‎<a name="007">7</a> ‏וְהָיָ֤ה יְהוָה֙ עִמּ֔וֹ בְּכֹ֥ל אֲשֶׁר־יֵצֵ֖א יַשְׂכִּ֑יל וַיִּמְרֹ֥ד בְּמֶֽלֶךְ־אַשּׁ֖וּר וְלֹ֥א עֲבָדֽוֹ׃ </span></p>
 <p align="RIGHT"><span lang="he">‎<a name="008">8</a> ‏הֽוּא־הִכָּ֧ה אֶת־פְּלִשְׁתִּ֛ים עַד־עַזָּ֖ה וְאֶת־גְּבוּלֶ֑יהָ מִמִּגְדַּ֥ל נוֹצְרִ֖ים עַד־עִ֥יר מִבְצָֽר׃ פ</span></p>
 <p align="RIGHT"><span lang="he">‎<a name="009">9</a> ‏וַֽיְהִ֞י בַּשָּׁנָ֤ה הָֽרְבִיעִית֙ לַמֶּ֣לֶךְ חִזְקִיָּ֔הוּ הִ֚יא הַשָּׁנָ֣ה הַשְּׁבִיעִ֔ית לְהוֹשֵׁ֥עַ בֶּן־אֵלָ֖ה מֶ֣לֶךְ יִשְׂרָאֵ֑ל עָלָ֞ה שַׁלְמַנְאֶ֧סֶר מֶֽלֶךְ־אַשּׁ֛וּר עַל־שֹׁמְר֖וֹן וַיָּ֥צַר עָלֶֽיהָ׃ </span></p>
 <p align="RIGHT"><span lang="he">‎<a name="010">10</a> ‏וַֽיִּלְכְּדֻ֗הָ מִקְצֵה֙ שָׁלֹ֣שׁ שָׁנִ֔ים בִּשְׁנַת־שֵׁ֖שׁ לְחִזְקִיָּ֑ה הִ֣יא שְׁנַת־תֵּ֗שַׁע לְהוֹשֵׁ֙עַ֙ מֶ֣לֶךְ יִשְׂרָאֵ֔ל נִלְכְּדָ֖ה שֹׁמְרֽוֹן׃ </span></p>
 <p align="RIGHT"><span lang="he">‎<a name="011">11</a> ‏וַיֶּ֧גֶל מֶֽלֶךְ־אַשּׁ֛וּר אֶת־יִשְׂרָאֵ֖ל אַשּׁ֑וּרָה וַיַּנְחֵ֞ם בַּחְלַ֧ח וּבְחָב֛וֹר נְהַ֥ר גּוֹזָ֖ן וְעָרֵ֥י מָדָֽי׃ </span></p>
 <p align="RIGHT"><span lang="he">‎<a name="012">12</a> ‏עַ֣ל׀ אֲשֶׁ֣ר לֹֽא־שָׁמְע֗וּ בְּקוֹל֙ יְהוָ֣ה אֱלֹהֵיהֶ֔ם וַיַּעַבְרוּ֙ אֶת־בְּרִית֔וֹ אֵ֚ת כָּל־אֲשֶׁ֣ר צִוָּ֔ה מֹשֶׁ֖ה עֶ֣בֶד יְהוָ֑ה וְלֹ֥א שָׁמְע֖וּ וְלֹ֥א עָשֽׂוּ׃ פ</span></p>
 <p align="RIGHT"><span lang="he">‎<a name="013">13</a> ‏וּבְאַרְבַּע֩ עֶשְׂרֵ֨ה שָׁנָ֜ה לַמֶּ֣לֶךְ חִזְקִיָּ֗ה עָלָ֞ה סַנְחֵרִ֤יב מֶֽלֶךְ־אַשּׁוּר֙ עַ֣ל כָּל־עָרֵ֧י יְהוּדָ֛ה הַבְּצֻר֖וֹת וַֽיִּתְפְּשֵֽׂם׃ </span></p>
 <p align="RIGHT"><span lang="he">‎<a name="014">14</a> ‏וַיִּשְׁלַ֣ח חִזְקִיָּ֣ה מֶֽלֶךְ־יְהוּדָ֣ה אֶל־מֶֽלֶךְ־אַשּׁוּר֩׀ לָכִ֨ישָׁה׀ לֵאמֹ֤ר׀ חָטָ֙אתִי֙ שׁ֣וּב מֵֽעָלַ֔י אֵ֛ת אֲשֶׁר־תִּתֵּ֥ן עָלַ֖י אֶשָּׂ֑א וַיָּ֨שֶׂם מֶֽלֶךְ־אַשּׁ֜וּר עַל־חִזְקִיָּ֣ה מֶֽלֶךְ־יְהוּדָ֗ה שְׁלֹ֤שׁ מֵאוֹת֙ כִּכַּר־כֶּ֔סֶף וּשְׁלֹשִׁ֖ים כִּכַּ֥ר זָהָֽב׃ </span></p>
 <p align="RIGHT"><span lang="he">‎<a name="015">15</a> ‏וַיִּתֵּן֙ חִזְקִיָּ֔ה אֶת־כָּל־הַכֶּ֖סֶף הַנִּמְצָ֣א בֵית־יְהוָ֑ה וּבְאֹצְר֖וֹת בֵּ֥ית הַמֶּֽלֶךְ׃ </span></p>
 <p align="RIGHT"><span lang="he">‎<a name="016">16</a> ‏בָּעֵ֣ת הַהִ֗יא קִצַּ֨ץ חִזְקִיָּ֜ה אֶת־דַּלְת֨וֹת הֵיכַ֤ל יְהוָה֙ וְאֶת־הָאֹ֣מְנ֔וֹת אֲשֶׁ֣ר צִפָּ֔ה חִזְקִיָּ֖ה מֶ֣לֶךְ יְהוּדָ֑ה וַֽיִּתְּנֵ֖ם לְמֶ֥לֶךְ אַשּֽׁוּר׃ פ</span></p>
 <p align="RIGHT"><span lang="he">‎<a name="017">17</a> ‏וַיִּשְׁלַ֣ח מֶֽלֶךְ־אַשּׁ֡וּר אֶת־תַּרְתָּ֥ן וְאֶת־רַב־סָרִ֣יס׀ וְאֶת־רַב־שָׁקֵ֨ה מִן־לָכִ֜ישׁ אֶל־הַמֶּ֧לֶךְ חִזְקִיָּ֛הוּ בְּחֵ֥יל כָּבֵ֖ד יְרוּשָׁלִָ֑ם וַֽיַּעֲלוּ֙ וַיָּבֹ֣אוּ יְרוּשָׁלִַ֔ם וַיַּעֲל֣וּ וַיָּבֹ֗אוּ וַיַּֽעַמְדוּ֙ בִּתְעָלַת֙ הַבְּרֵכָ֣ה הָֽעֶלְיוֹנָ֔ה אֲשֶׁ֕ר בִּמְסִלַּ֖ת שְׂדֵ֥ה כוֹבֵֽס׃ </span></p>
 <p align="RIGHT"><span lang="he">‎<a name="018">18</a> ‏וַֽיִּקְרְאוּ֙ אֶל־הַמֶּ֔לֶךְ וַיֵּצֵ֧א אֲלֵהֶ֛ם אֶלְיָקִ֥ים בֶּן־חִלְקִיָּ֖הוּ אֲשֶׁ֣ר עַל־הַבָּ֑יִת וְשֶׁבְנָה֙ הַסֹּפֵ֔ר וְיוֹאָ֥ח בֶּן־אָסָ֖ף הַמַּזְכִּֽיר׃ </span></p>
 <p align="RIGHT"><span lang="he">‎<a name="019">19</a> ‏וַיֹּ֤אמֶר אֲלֵהֶם֙ רַב־שָׁקֵ֔ה אִמְרוּ־נָ֖א אֶל־חִזְקִיָּ֑הוּ כֹּֽה־אָמַ֞ר הַמֶּ֤לֶךְ הַגָּדוֹל֙ מֶ֣לֶךְ אַשּׁ֔וּר מָ֧ה הַבִּטָּח֛וֹן הַזֶּ֖ה אֲשֶׁ֥ר בָּטָֽחְתָּ׃ </span></p>
 <p align="RIGHT"><span lang="he">‎<a name="020">20</a> ‏אָמַ֙רְתָּ֙ אַךְ־דְּבַר־שְׂפָתַ֔יִם עֵצָ֥ה וּגְבוּרָ֖ה לַמִּלְחָמָ֑ה עַתָּה֙ עַל־מִ֣י בָטַ֔חְתָּ כִּ֥י מָרַ֖דְתָּ בִּֽי׃ </span></p>
 <p align="RIGHT"><span lang="he">‎<a name="021">21</a> ‏עַתָּ֡ה הִנֵּ֣ה בָטַ֣חְתָּ לְּךָ֡ עַל־מִשְׁעֶנֶת֩ הַקָּנֶ֨ה הָרָצ֤וּץ הַזֶּה֙ עַל־מִצְרַ֔יִם אֲשֶׁ֨ר יִסָּמֵ֥ךְ אִישׁ֙ עָלָ֔יו וּבָ֥א בְכַפּ֖וֹ וּנְקָבָ֑הּ כֵּ֚ן פַּרְעֹ֣ה מֶֽלֶךְ־מִצְרַ֔יִם לְכָֽל־הַבֹּטְחִ֖ים עָלָֽיו׃ </span></p>
 <p align="RIGHT"><span lang="he">‎<a name="022">22</a> ‏וְכִי־תֹאמְר֣וּן אֵלַ֔י אֶל־יְהוָ֥ה אֱלֹהֵ֖ינוּ בָּטָ֑חְנוּ הֲלוֹא־ה֗וּא אֲשֶׁ֨ר הֵסִ֤יר חִזְקִיָּ֙הוּ֙ אֶת־בָּמֹתָ֣יו וְאֶת־מִזְבְּחֹתָ֔יו וַיֹּ֤אמֶר לִֽיהוּדָה֙ וְלִיר֣וּשָׁלִַ֔ם לִפְנֵי֙ הַמִּזְבֵּ֣חַ הַזֶּ֔ה תִּֽשְׁתַּחֲו֖וּ בִּירוּשָׁלִָֽם׃ </span></p>
 <p align="RIGHT"><span lang="he">‎<a name="023">23</a> ‏וְעַתָּה֙ הִתְעָ֣רֶב נָ֔א אֶת־אֲדֹנִ֖י אֶת־מֶ֣לֶךְ אַשּׁ֑וּר וְאֶתְּנָ֤ה לְךָ֙ אַלְפַּ֣יִם סוּסִ֔ים אִם־תּוּכַ֕ל לָ֥תֶת לְךָ֖ רֹכְבִ֥ים עֲלֵיהֶֽם׃ </span></p>
 <p align="RIGHT"><span lang="he">‎<a name="024">24</a> ‏וְאֵ֣יךְ תָּשִׁ֗יב אֵ֠ת פְּנֵ֨י פַחַ֥ת אַחַ֛ד עַבְדֵ֥י אֲדֹנִ֖י הַקְּטַנִּ֑ים וַתִּבְטַ֤ח לְךָ֙ עַל־מִצְרַ֔יִם לְרֶ֖כֶב וּלְפָרָשִֽׁים׃ </span></p>
 <p align="RIGHT"><span lang="he">‎<a name="025">25</a> ‏עַתָּה֙ הֲמִבַּלְעֲדֵ֣י יְהוָ֔ה עָלִ֛יתִי עַל־הַמָּק֥וֹם הַזֶּ֖ה לְהַשְׁחִת֑וֹ יְהוָה֙ אָמַ֣ר אֵלַ֔י עֲלֵ֛ה עַל־הָאָ֥רֶץ הַזֹּ֖את וְהַשְׁחִיתָֽהּ׃ </span></p>
 <p align="RIGHT"><span lang="he">‎<a name="026">26</a> ‏וַיֹּ֣אמֶר אֶלְיָקִ֣ים בֶּן־חִ֠לְקִיָּהוּ וְשֶׁבְנָ֨ה וְיוֹאָ֜ח אֶל־רַב־שָׁקֵ֗ה דַּבֶּר־נָ֤א אֶל־עֲבָדֶ֙יךָ֙ אֲרָמִ֔ית כִּ֥י שֹׁמְעִ֖ים אֲנָ֑חְנוּ וְאַל־תְּדַבֵּ֤ר עִמָּ֙נוּ֙ יְהוּדִ֔ית בְּאָזְנֵ֣י הָעָ֔ם אֲשֶׁ֖ר עַל־הַחֹמָֽה׃ </span></p>
 <p align="RIGHT"><span lang="he">‎<a name="027">27</a> ‏וַיֹּ֨אמֶר אֲלֵיהֶ֜ם רַב־שָׁקֵ֗ה הַעַ֨ל אֲדֹנֶ֤יךָ וְאֵלֶ֙יךָ֙ שְׁלָחַ֣נִי אֲדֹנִ֔י לְדַבֵּ֖ר אֶת־הַדְּבָרִ֣ים הָאֵ֑לֶּה הֲלֹ֣א עַל־הָאֲנָשִׁ֗ים הַיֹּֽשְׁבִים֙ עַל־הַ֣חֹמָ֔ה לֶאֱכֹ֣ל אֶת<font color="red"><sup>1</sup></font> <font color="brown">חריהם</font> <font color="blue">צוֹאָתָ֗ם</font> וְלִשְׁתּ֛וֹת אֶת־<font color="brown">שיניהם</font> <font color="blue">מֵֽימֵי<font color="red"><sup>9</sup></font></font> <font color="blue">רַגְלֵיהֶ֖ם</font> עִמָּכֶֽם׃ </span></p>
 <p align="RIGHT"><span lang="he">‎<a name="028">28</a> ‏וַֽיַּעֲמֹד֙ רַב־שָׁקֵ֔ה וַיִּקְרָ֥א בְקוֹל־גָּד֖וֹל יְהוּדִ֑ית וַיְדַבֵּ֣ר וַיֹּ֔אמֶר שִׁמְע֛וּ דְּבַר־הַמֶּ֥לֶךְ הַגָּד֖וֹל מֶ֥לֶךְ אַשּֽׁוּר׃ </span></p>
 <p align="RIGHT"><span lang="he">‎<a name="029">29</a> ‏כֹּ֚ה אָמַ֣ר הַמֶּ֔לֶךְ אַל־יַשִּׁ֥יא לָכֶ֖ם חִזְקִיָּ֑הוּ כִּי־לֹ֣א יוּכַ֔ל לְהַצִּ֥יל אֶתְכֶ֖ם מִיָּדֽוֹ׃ </span></p>
 <p align="RIGHT"><span lang="he">‎<a name="030">30</a> ‏וְאַל־יַבְטַ֨ח אֶתְכֶ֤ם חִזְקִיָּ֙הוּ֙ אֶל־יְהוָ֣ה לֵאמֹ֔ר הַצֵּ֥ל יַצִּילֵ֖נוּ יְהוָ֑ה וְלֹ֤א תִנָּתֵן֙ אֶת־הָעִ֣יר הַזֹּ֔את בְּיַ֖ד מֶ֥לֶךְ אַשּֽׁוּר׃ </span></p>
 <p align="RIGHT"><span lang="he">‎<a name="031">31</a> ‏אַֽל־תִּשְׁמְע֖וּ אֶל־חִזְקִיָּ֑הוּ כִּי֩ כֹ֨ה אָמַ֜ר מֶ֣לֶךְ אַשּׁ֗וּר עֲשֽׂוּ־אִתִּ֤י בְרָכָה֙ וּצְא֣וּ אֵלַ֔י וְאִכְל֤וּ אִישׁ־גַּפְנוֹ֙ וְאִ֣ישׁ תְּאֵֽנָת֔וֹ וּשְׁת֖וּ אִ֥ישׁ מֵֽי־בוֹרֽוֹ׃ </span></p>
 <p align="RIGHT"><span lang="he">‎<a name="032">32</a> ‏עַד־בֹּאִי֩ וְלָקַחְתִּ֨י אֶתְכֶ֜ם אֶל־אֶ֣רֶץ כְּאַרְצְכֶ֗ם אֶרֶץ֩ דָּגָ֨ן וְתִיר֜וֹשׁ אֶ֧רֶץ לֶ֣חֶם וּכְרָמִ֗ים אֶ֣רֶץ זֵ֤ית יִצְהָר֙ וּדְבַ֔שׁ וִֽחְי֖וּ וְלֹ֣א תָמֻ֑תוּ וְאַֽל־תִּשְׁמְעוּ֙ אֶל־חִזְקִיָּ֔הוּ כִּֽי־יַסִּ֤ית אֶתְכֶם֙ לֵאמֹ֔ר יְהוָ֖ה יַצִּילֵֽנוּ׃ </span></p>
 <p align="RIGHT"><span lang="he">‎<a name="033">33</a> ‏הַהַצֵּ֥ל הִצִּ֛ילוּ אֱלֹהֵ֥י הַגּוֹיִ֖ם אִ֣ישׁ אֶת־אַרְצ֑וֹ מִיַּ֖ד מֶ֥לֶךְ אַשּֽׁוּר׃ </span></p>
 <p align="RIGHT"><span lang="he">‎<a name="034">34</a> ‏אַיֵּה֩ אֱלֹהֵ֨י חֲמָ֜ת וְאַרְפָּ֗ד אַיֵּ֛ה אֱלֹהֵ֥י סְפַרְוַ֖יִם הֵנַ֣ע וְעִוָּ֑ה כִּֽי־הִצִּ֥ילוּ אֶת־שֹׁמְר֖וֹן מִיָּדִֽי׃ </span></p>
 <p align="RIGHT"><span lang="he">‎<a name="035">35</a> ‏מִ֚י בְּכָל־אֱלֹהֵ֣י הָֽאֲרָצ֔וֹת אֲשֶׁר־הִצִּ֥ילוּ אֶת־אַרְצָ֖ם מִיָּדִ֑י כִּי־יַצִּ֧יל יְהוָ֛ה אֶת־יְרוּשָׁלִַ֖ם מִיָּדִֽי׃ </span></p>
 <p align="RIGHT"><span lang="he">‎<a name="036">36</a> ‏וְהֶחֱרִ֣ישׁוּ הָעָ֔ם וְלֹֽא־עָנ֥וּ אֹת֖וֹ דָּבָ֑ר כִּי־מִצְוַ֨ת הַמֶּ֥לֶךְ הִ֛יא לֵאמֹ֖ר לֹ֥א תַעֲנֻֽהוּ׃ </span></p>
 <p align="RIGHT"><span lang="he">‎<a name="037">37</a> ‏וַיָּבֹ֣א אֶלְיָקִ֣ים בֶּן־חִלְקִיָּ֣ה אֲשֶׁר־עַל־הַ֠בַּיִת וְשֶׁבְנָ֨א הַסֹּפֵ֜ר וְיוֹאָ֨ח בֶּן־אָסָ֧ף הַמַּזְכִּ֛יר אֶל־חִזְקִיָּ֖הוּ קְרוּעֵ֣י בְגָדִ֑ים וַיַּגִּ֣דוּ ל֔וֹ דִּבְרֵ֖י רַב־שָׁקֵֽה׃ </span></p>
 </td>
 <td width="50%">
 <p>1 wayəhî bišənaṯ šālōš ləhwōšē‘a ben-’ēlâ meleḵə yiśərā’ēl mālaḵə ḥizəqîyâ ḇen-’āḥāz meleḵə yəhûḏâ: </p>
 <p>2 ben-‘eśərîm wəḥāmēš šānâ hāyâ ḇəmāləḵwō wə‘eśərîm wāṯēš<sup>a</sup>‘ šānâ mālaḵə bîrûšālāim wəšēm ’immwō ’ăḇî baṯ-zəḵarəyâ: </p>
 <p>3 wayy<sup>a</sup>‘aś hayyāšār bə‘ênê yəhwâ kəḵōl ’ăšer-‘āśâ dāwiḏ ’āḇîw: </p>
 <p>4 hû’| hēsîr ’eṯ-habāmwōṯ wəšibar ’eṯ-hammaṣṣēḇōṯ wəḵāraṯ ’eṯ-hā’ăšērâ wəḵitaṯ nəḥaš hannəḥōšeṯ ’ăšer-‘āśâ mōšeh kî ‘aḏ-hayyāmîm hâēmmâ hāyû ḇənê-yiśərā’ēl məqaṭṭərîm lwō wayyiqərā’-lwō nəḥušətān: </p>
 <p>5 bayhwâ ’ĕlōhê-yiśərā’ēl bāṭāḥ wə’<sup>a</sup>ḥărāyw lō’-hāyâ ḵāmōhû bəḵōl maləḵê yəhûḏâ wa’ăšer hāyû ləfānāyw: </p>
 <p>6 wayyiḏəbaq bayhwâ lō’-sār mē’<sup>a</sup>ḥărāyw wayyišəmōr miṣəwōṯāyw ’ăšer-ṣiûâ yəhwâ ’eṯ-mōšeh: </p>
 <p>7 wəhāyâ yəhwâ ‘immwō bəḵōl ’ăšer-yēṣē’ yaśəkîl wayyimərōḏ bəmeleḵə-’aššûr wəlō’ ‘ăḇāḏwō: </p>
 <p>8 hû’-hikâ ’eṯ-pəlišətîm ‘aḏ-‘azzâ wə’eṯ-gəḇûleyhā mimmiḡədal nwōṣərîm ‘aḏ-‘îr miḇəṣār: f</p>
 <p>9 wayəhî baššānâ hārəḇî‘îṯ lammeleḵə ḥizəqîyâû hî’ haššānâ haššəḇî‘îṯ ləhwōšē‘a ben-’ēlâ meleḵə yiśərā’ēl ‘ālâ šaləmanə’eser meleḵə-’aššûr ‘al-šōmərwōn wayyāṣar ‘āleyhā: </p>
 <p>10 wayyiləkəḏuhā miqəṣēh šālōš šānîm bišənaṯ-šēš ləḥizəqîyâ hî’ šənaṯ-tēš<sup>a</sup>‘ ləhwōšē‘a meleḵə yiśərā’ēl niləkəḏâ šōmərwōn: </p>
 <p>11 wayyeḡel meleḵə-’aššûr ’eṯ-yiśərā’ēl ’aššûrâ wayyanəḥēm b<sup>a</sup>ḥəl<sup>a</sup>ḥ ûḇəḥāḇwōr nəhar gwōzān wə‘ārê māḏāy: </p>
 <p>12 ‘al| ’ăšer lō’-šāmə‘û bəqwōl yəhwâ ’ĕlōhêhem wayy<sup>a</sup>‘aḇərû ’eṯ-bərîṯwō ’ēṯ kāl-’ăšer ṣiûâ mōšeh ‘eḇeḏ yəhwâ wəlō’ šāmə‘û wəlō’ ‘āśû: f</p>
 <p>13 ûḇə’arəb<sup>a</sup>‘ ‘eśərēh šānâ lammeleḵə ḥizəqîyâ ‘ālâ sanəḥērîḇ meleḵə-’aššûr ‘al kāl-‘ārê yəhûḏâ habəṣurwōṯ wayyiṯəpəśēm: </p>
 <p>14 wayyišəl<sup>a</sup>ḥ ḥizəqîyâ meleḵə-yəhûḏâ ’el-meleḵə-’aššûr| lāḵîšâ| lē’mōr| ḥāṭā’ṯî šûḇ mē‘ālay ’ēṯ ’ăšer-titēn ‘ālay ’eśśā’ wayyāśem meleḵə-’aššûr ‘al-ḥizəqîyâ meleḵə-yəhûḏâ šəlōš mē’wōṯ kikar-kesef ûšəlōšîm kikar zâāḇ: </p>
 <p>15 wayyitēn ḥizəqîyâ ’eṯ-kāl-hakesef hanniməṣā’ ḇêṯ-yəhwâ ûḇə’ōṣərwōṯ bêṯ hammeleḵə: </p>
 <p>16 bā‘ēṯ hahî’ qiṣṣaṣ ḥizəqîyâ ’eṯ-daləṯwōṯ hêḵal yəhwâ wə’eṯ-hā’ōmənwōṯ ’ăšer ṣipâ ḥizəqîyâ meleḵə yəhûḏâ wayyitənēm ləmeleḵə ’aššûr: f</p>
 <p>17 wayyišəl<sup>a</sup>ḥ meleḵə-’aššûr ’eṯ-tarətān wə’eṯ-raḇ-sārîs| wə’eṯ-raḇ-šāqēh min-lāḵîš ’el-hammeleḵə ḥizəqîyâû bəḥêl kāḇēḏ yərûšālāim wayy<sup>a</sup>‘ălû wayyāḇō’û yərûšālaim wayy<sup>a</sup>‘ălû wayyāḇō’û wayy<sup>a</sup>‘aməḏû biṯə‘ālaṯ habərēḵâ hā‘eləywōnâ ’ăšer biməsillaṯ śəḏēh ḵwōḇēs: </p>
 <p>18 wayyiqərə’û ’el-hammeleḵə wayyēṣē’ ’ălēhem ’eləyāqîm ben-ḥiləqîyâû ’ăšer ‘al-habāyiṯ wəšeḇənâ hassōfēr wəywō’āḥ ben-’āsāf hammazəkîr: </p>
 <p>19 wayyō’mer ’ălēhem raḇ-šāqēh ’imərû-nā’ ’el-ḥizəqîyâû kōh-’āmar hammeleḵə hagāḏwōl meleḵə ’aššûr mâ habiṭṭāḥwōn hazzeh ’ăšer bāṭāḥətā: </p>
 <p>20 ’āmarətā ’aḵə-dəḇar-śəfāṯayim ‘ēṣâ ûḡəḇûrâ lammiləḥāmâ ‘atâ ‘al-mî ḇāṭ<sup>a</sup>ḥətā kî māraḏətā bî: </p>
 <p>21 ‘atâ hinnēh ḇāṭ<sup>a</sup>ḥətā lləḵā ‘al-mišə‘eneṯ haqqāneh hārāṣûṣ hazzeh ‘al-miṣərayim ’ăšer yissāmēḵə ’îš ‘ālāyw ûḇā’ ḇəḵapwō ûnəqāḇāh kēn parə‘ōh meleḵə-miṣərayim ləḵāl-habōṭəḥîm ‘ālāyw: </p>
 <p>22 wəḵî-ṯō’mərûn ’ēlay ’el-yəhwâ ’ĕlōhênû bāṭāḥənû hălwō’-hû’ ’ăšer hēsîr ḥizəqîyâû ’eṯ-bāmōṯāyw wə’eṯ-mizəbəḥōṯāyw wayyō’mer lîhûḏâ wəlîrûšālaim lifənê hammizəbēḥa hazzeh tišət<sup>a</sup>ḥăwû bîrûšālāim: </p>
 <p>23 wə‘atâ hiṯə‘āreḇ nā’ ’eṯ-’ăḏōnî ’eṯ-meleḵə ’aššûr wə’etənâ ləḵā ’aləpayim sûsîm ’im-tûḵal lāṯeṯ ləḵā rōḵəḇîm ‘ălêhem: </p>
 <p>24 wə’êḵə tāšîḇ ’ēṯ pənê f<sup>a</sup>ḥaṯ ’<sup>a</sup>ḥaḏ ‘aḇəḏê ’ăḏōnî haqqəṭannîm watiḇəṭ<sup>a</sup>ḥ ləḵā ‘al-miṣərayim ləreḵeḇ ûləfārāšîm: </p>
 <p>25 ‘atâ hămibalə‘ăḏê yəhwâ ‘ālîṯî ‘al-hammāqwōm hazzeh ləhašəḥiṯwō yəhwâ ’āmar ’ēlay ‘ălēh ‘al-hā’āreṣ hazzō’ṯ wəhašəḥîṯāh: </p>
 <p>26 wayyō’mer ’eləyāqîm ben-ḥiləqîyâû wəšeḇənâ wəywō’āḥ ’el-raḇ-šāqēh daber-nā’ ’el-‘ăḇāḏeyḵā ’ărāmîṯ kî šōmə‘îm ’ănāḥənû wə’al-təḏabēr ‘immānû yəhûḏîṯ bə’āzənê hā‘ām ’ăšer ‘al-h<sup>a</sup>ḥōmâ: </p>
 <p>27 wayyō’mer ’ălêhem raḇ-šāqēh h<sup>a</sup>‘al ’ăḏōneyḵā wə’ēleyḵā šəlāḥanî ’ăḏōnî ləḏabēr ’eṯ-hadəḇārîm hā’ēlleh hălō’ ‘al-hā’ănāšîm hayyōšəḇîm ‘al-h<sup>a</sup>ḥōmâ le’ĕḵōl ’eṯ<font color="red"><sup>1</sup></font> <font color="brown">ḥărêhem</font> <font color="blue">ṣwō’āṯām</font> wəlišətwōṯ ’eṯ-<font color="brown">šênêhem</font> <font color="blue">mêmê<font color="red"><sup>9</sup></font></font> <font color="blue">raḡəlêhem</font> ‘immāḵem: </p>
 <p>28 wayy<sup>a</sup>‘ămōḏ raḇ-šāqēh wayyiqərā’ ḇəqwōl-gāḏwōl yəhûḏîṯ wayəḏabēr wayyō’mer šimə‘û dəḇar-hammeleḵə hagāḏwōl meleḵə ’aššûr: </p>
 <p>29 kōh ’āmar hammeleḵə ’al-yaššî’ lāḵem ḥizəqîyâû kî-lō’ yûḵal ləhaṣṣîl ’eṯəḵem mîyāḏwō: </p>
 <p>30 wə’al-yaḇəṭ<sup>a</sup>ḥ ’eṯəḵem ḥizəqîyâû ’el-yəhwâ lē’mōr haṣṣēl yaṣṣîlēnû yəhwâ wəlō’ ṯinnāṯēn ’eṯ-hā‘îr hazzō’ṯ bəyaḏ meleḵə ’aššûr: </p>
 <p>31 ’al-tišəmə‘û ’el-ḥizəqîyâû kî ḵōh ’āmar meleḵə ’aššûr ‘ăśû-’itî ḇərāḵâ ûṣə’û ’ēlay wə’iḵəlû ’îš-gafənwō wə’îš tə’ēnāṯwō ûšəṯû ’îš mê-ḇwōrwō: </p>
 <p>32 ‘aḏ-bō’î wəlāq<sup>a</sup>ḥətî ’eṯəḵem ’el-’ereṣ kə’arəṣəḵem ’ereṣ dāḡān wəṯîrwōš ’ereṣ leḥem ûḵərāmîm ’ereṣ zêṯ yiṣəhār ûḏəḇaš wiḥəyû wəlō’ ṯāmuṯû wə’al-tišəmə‘û ’el-ḥizəqîyâû kî-yassîṯ ’eṯəḵem lē’mōr yəhwâ yaṣṣîlēnû: </p>
 <p>33 hahaṣṣēl hiṣṣîlû ’ĕlōhê hagwōyim ’îš ’eṯ-’arəṣwō mîyaḏ meleḵə ’aššûr: </p>
 <p>34 ’ayyēh ’ĕlōhê ḥămāṯ wə’arəpāḏ ’ayyēh ’ĕlōhê səfarəwayim hēn<sup>a</sup>‘ wə‘iûâ kî-hiṣṣîlû ’eṯ-šōmərwōn mîyāḏî: </p>
 <p>35 mî bəḵāl-’ĕlōhê hā’ărāṣwōṯ ’ăšer-hiṣṣîlû ’eṯ-’arəṣām mîyāḏî kî-yaṣṣîl yəhwâ ’eṯ-yərûšālaim mîyāḏî: </p>
 <p>36 wəheḥĕrîšû hā‘ām wəlō’-‘ānû ’ōṯwō dāḇār kî-miṣəwaṯ hammeleḵə hî’ lē’mōr lō’ ṯ<sup>a</sup>‘ănuhû: </p>
 <p>37 wayyāḇō’ ’eləyāqîm ben-ḥiləqîyâ ’ăšer-‘al-habayiṯ wəšeḇənā’ hassōfēr wəywō’āḥ ben-’āsāf hammazəkîr ’el-ḥizəqîyâû qərû‘ê ḇəḡāḏîm wayyagiḏû lwō diḇərê raḇ-šāqēh: </p>
 </td>
 </tr></table>
 <p></p><hr>
 <center>
 <a href="kg2019.htm">Next: 2 Kings (2 Melakhim) Chapter 19</a></center>
 </body>