<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev008.htm">Polyglot</a> 
 <a href="../kjv/lev008.htm">KJV</a> 
 <a href="../sep/lev008.htm">Sep</a> 
 <a href="../vul/lev008.htm">Vul</a> 
 
 <br>
 <br><a href="lev.htm">Leviticus (Vayikra) Index</a><br>
  
 <a href="lev007.htm">Previous</a> 
 <a href="lev009.htm">Next</a> 
 </center>
 <hr>
 
 <h3 align="CENTER">Tanach (Hebrew): Leviticus (Vayikra) Chapter 8</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃ </span></p>
 <p align="RIGHT"><span lang="he">‎<a name="002">2</a> ‏קַ֤ח אֶֽת־אַהֲרֹן֙ וְאֶת־בָּנָ֣יו אִתּ֔וֹ וְאֵת֙ הַבְּגָדִ֔ים וְאֵ֖ת שֶׁ֣מֶן הַמִּשְׁחָ֑ה וְאֵ֣ת׀ פַּ֣ר הַֽחַטָּ֗את וְאֵת֙ שְׁנֵ֣י הָֽאֵילִ֔ים וְאֵ֖ת סַ֥ל הַמַּצּֽוֹת׃ </span></p>
 <p align="RIGHT"><span lang="he">‎<a name="003">3</a> ‏וְאֵ֥ת כָּל־הָעֵדָ֖ה הַקְהֵ֑ל אֶל־פֶּ֖תַח אֹ֥הֶל מוֹעֵֽד׃ </span></p>
 <p align="RIGHT"><span lang="he">‎<a name="004">4</a> ‏וַיַּ֣עַשׂ מֹשֶׁ֔ה כַּֽאֲשֶׁ֛ר צִוָּ֥ה יְהוָ֖ה אֹת֑וֹ וַתִּקָּהֵל֙ הָֽעֵדָ֔ה אֶל־פֶּ֖תַח אֹ֥הֶל מוֹעֵֽד׃ </span></p>
 <p align="RIGHT"><span lang="he">‎<a name="005">5</a> ‏וַיֹּ֥אמֶר מֹשֶׁ֖ה אֶל־הָעֵדָ֑ה זֶ֣ה הַדָּבָ֔ר אֲשֶׁר־צִוָּ֥ה יְהוָ֖ה לַעֲשֽׂוֹת׃ </span></p>
 <p align="RIGHT"><span lang="he">‎<a name="006">6</a> ‏וַיַּקְרֵ֣ב מֹשֶׁ֔ה אֶֽת־אַהֲרֹ֖ן וְאֶת־בָּנָ֑יו וַיִּרְחַ֥ץ אֹתָ֖ם בַּמָּֽיִם׃ </span></p>
 <p align="RIGHT"><span lang="he">‎<a name="007">7</a> ‏וַיִּתֵּ֨ן עָלָ֜יו אֶת־הַכֻּתֹּ֗נֶת וַיַּחְגֹּ֤ר אֹתוֹ֙ בָּֽאַבְנֵ֔ט וַיַּלְבֵּ֤שׁ אֹתוֹ֙ אֶֽת־הַמְּעִ֔יל וַיִּתֵּ֥ן עָלָ֖יו אֶת־הָאֵפֹ֑ד וַיַּחְגֹּ֣ר אֹת֗וֹ בְּחֵ֙שֶׁב֙ הָֽאֵפֹ֔ד וַיֶּאְפֹּ֥ד ל֖וֹ בּֽוֹ׃ </span></p>
 <p align="RIGHT"><span lang="he">‎<a name="008">8</a> ‏וַיָּ֥שֶׂם עָלָ֖יו אֶת־הַחֹ֑שֶׁן וַיִּתֵּן֙ אֶל־הַחֹ֔שֶׁן אֶת־הָאוּרִ֖ים וְאֶת־הַתֻּמִּֽים׃ </span></p>
 <p align="RIGHT"><span lang="he">‎<a name="009">9</a> ‏וַיָּ֥שֶׂם אֶת־הַמִּצְנֶ֖פֶת עַל־רֹאשׁ֑וֹ וַיָּ֨שֶׂם עַֽל־הַמִּצְנֶ֜פֶת אֶל־מ֣וּל פָּנָ֗יו אֵ֣ת צִ֤יץ הַזָּהָב֙ נֵ֣זֶר הַקֹּ֔דֶשׁ כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃ </span></p>
 <p align="RIGHT"><span lang="he">‎<a name="010">10</a> ‏וַיִּקַּ֤ח מֹשֶׁה֙ אֶת־שֶׁ֣מֶן הַמִּשְׁחָ֔ה וַיִּמְשַׁ֥ח אֶת־הַמִּשְׁכָּ֖ן וְאֶת־כָּל־אֲשֶׁר־בּ֑וֹ וַיְקַדֵּ֖שׁ אֹתָֽם׃ </span></p>
 <p align="RIGHT"><span lang="he">‎<a name="011">11</a> ‏וַיַּ֥ז מִמֶּ֛נּוּ עַל־הַמִּזְבֵּ֖חַ שֶׁ֣בַע פְּעָמִ֑ים וַיִּמְשַׁ֨ח אֶת־הַמִּזְבֵּ֜חַ וְאֶת־כָּל־כֵּלָ֗יו וְאֶת־הַכִּיֹּ֛ר וְאֶת־כַּנּ֖וֹ לְקַדְּשָֽׁם׃ </span></p>
 <p align="RIGHT"><span lang="he">‎<a name="012">12</a> ‏וַיִּצֹק֙ מִשֶּׁ֣מֶן הַמִּשְׁחָ֔ה עַ֖ל רֹ֣אשׁ אַהֲרֹ֑ן וַיִּמְשַׁ֥ח אֹת֖וֹ לְקַדְּשֽׁוֹ׃ </span></p>
 <p align="RIGHT"><span lang="he">‎<a name="013">13</a> ‏וַיַּקְרֵ֨ב מֹשֶׁ֜ה אֶת־בְּנֵ֣י אַהֲרֹ֗ן וַיַּלְבִּשֵׁ֤ם כֻּתֳּנֹת֙ וַיַּחְגֹּ֤ר אֹתָם֙ אַבְנֵ֔ט וַיַּחֲבֹ֥שׁ לָהֶ֖ם מִגְבָּע֑וֹת כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃ </span></p>
 <p align="RIGHT"><span lang="he">‎<a name="014">14</a> ‏וַיַּגֵּ֕שׁ אֵ֖ת פַּ֣ר הַֽחַטָּ֑את וַיִּסְמֹ֨ךְ אַהֲרֹ֤ן וּבָנָיו֙ אֶת־יְדֵיהֶ֔ם עַל־רֹ֖אשׁ פַּ֥ר הַֽחַטָּֽאת׃ </span></p>
 <p align="RIGHT"><span lang="he">‎<a name="015">15</a> ‏וַיִּשְׁחָ֗ט וַיִּקַּ֨ח מֹשֶׁ֤ה אֶת־הַדָּם֙ וַ֠יִּתֵּן עַל־קַרְנ֨וֹת הַמִּזְבֵּ֤חַ סָבִיב֙ בְּאֶצְבָּע֔וֹ וַיְחַטֵּ֖א אֶת־הַמִּזְבֵּ֑חַ וְאֶת־הַדָּ֗ם יָצַק֙ אֶל־יְס֣וֹד הַמִּזְבֵּ֔חַ וַֽיְקַדְּשֵׁ֖הוּ לְכַפֵּ֥ר עָלָֽיו׃ </span></p>
 <p align="RIGHT"><span lang="he">‎<a name="016">16</a> ‏וַיִּקַּ֗ח אֶֽת־כָּל־הַחֵלֶב֮ אֲשֶׁ֣ר עַל־הַקֶּרֶב֒ וְאֵת֙ יֹתֶ֣רֶת הַכָּבֵ֔ד וְאֶת־שְׁתֵּ֥י הַכְּלָיֹ֖ת וְאֶֽת־חֶלְבְּהֶ֑ן וַיַּקְטֵ֥ר מֹשֶׁ֖ה הַמִּזְבֵּֽחָה׃ </span></p>
 <p align="RIGHT"><span lang="he">‎<a name="017">17</a> ‏וְאֶת־הַפָּ֤ר וְאֶת־עֹרוֹ֙ וְאֶת־בְּשָׂר֣וֹ וְאֶת־פִּרְשׁ֔וֹ שָׂרַ֣ף בָּאֵ֔שׁ מִח֖וּץ לַֽמַּחֲנֶ֑ה כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃ </span></p>
 <p align="RIGHT"><span lang="he">‎<a name="018">18</a> ‏וַיַּקְרֵ֕ב אֵ֖ת אֵ֣יל הָעֹלָ֑ה וַֽיִּסְמְכ֞וּ אַהֲרֹ֧ן וּבָנָ֛יו אֶת־יְדֵיהֶ֖ם עַל־רֹ֥אשׁ הָאָֽיִל׃ </span></p>
 <p align="RIGHT"><span lang="he">‎<a name="019">19</a> ‏וַיִּשְׁחָ֑ט וַיִּזְרֹ֨ק מֹשֶׁ֧ה אֶת־הַדָּ֛ם עַל־הַמִּזְבֵּ֖חַ סָבִֽיב׃ </span></p>
 <p align="RIGHT"><span lang="he">‎<a name="020">20</a> ‏וְאֶת־הָאַ֔יִל נִתַּ֖ח לִנְתָחָ֑יו וַיַּקְטֵ֤ר מֹשֶׁה֙ אֶת־הָרֹ֔אשׁ וְאֶת־הַנְּתָחִ֖ים וְאֶת־הַפָּֽדֶר׃ </span></p>
 <p align="RIGHT"><span lang="he">‎<a name="021">21</a> ‏וְאֶת־הַקֶּ֥רֶב וְאֶת־הַכְּרָעַ֖יִם רָחַ֣ץ בַּמָּ֑יִם וַיַּקְטֵר֩ מֹשֶׁ֨ה אֶת־כָּל־הָאַ֜יִל הַמִּזְבֵּ֗חָה עֹלָ֨ה ה֤וּא לְרֵֽיחַ־נִיחֹ֙חַ֙ אִשֶּׁ֥ה הוּא֙ לַיהוָ֔ה כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃ </span></p>
 <p align="RIGHT"><span lang="he">‎<a name="022">22</a> ‏וַיַּקְרֵב֙ אֶת־הָאַ֣יִל הַשֵּׁנִ֔י אֵ֖יל הַמִּלֻּאִ֑ים וַֽיִּסְמְכ֞וּ אַהֲרֹ֧ן וּבָנָ֛יו אֶת־יְדֵיהֶ֖ם עַל־רֹ֥אשׁ הָאָֽיִל׃ </span></p>
 <p align="RIGHT"><span lang="he">‎<a name="023">23</a> ‏וַיִּשְׁחָ֓ט׀ וַיִּקַּ֤ח מֹשֶׁה֙ מִדָּמ֔וֹ וַיִּתֵּ֛ן עַל־תְּנ֥וּךְ אֹֽזֶן־אַהֲרֹ֖ן הַיְמָנִ֑ית וְעַל־בֹּ֤הֶן יָדוֹ֙ הַיְמָנִ֔ית וְעַל־בֹּ֥הֶן רַגְל֖וֹ הַיְמָנִֽית׃ </span></p>
 <p align="RIGHT"><span lang="he">‎<a name="024">24</a> ‏וַיַּקְרֵ֞ב אֶת־בְּנֵ֣י אַהֲרֹ֗ן וַיִּתֵּ֨ן מֹשֶׁ֤ה מִן־הַדָּם֙ עַל־תְּנ֤וּךְ אָזְנָם֙ הַיְמָנִ֔ית וְעַל־בֹּ֤הֶן יָדָם֙ הַיְמָנִ֔ית וְעַל־בֹּ֥הֶן רַגְלָ֖ם הַיְמָנִ֑ית וַיִּזְרֹ֨ק מֹשֶׁ֧ה אֶת־הַדָּ֛ם עַל־הַֽמִּזְבֵּ֖חַ סָבִֽיב׃ </span></p>
 <p align="RIGHT"><span lang="he">‎<a name="025">25</a> ‏וַיִּקַּ֞ח אֶת־הַחֵ֣לֶב וְאֶת־הָֽאַלְיָ֗ה וְאֶֽת־כָּל־הַחֵלֶב֮ אֲשֶׁ֣ר עַל־הַקֶּרֶב֒ וְאֵת֙ יֹתֶ֣רֶת הַכָּבֵ֔ד וְאֶת־שְׁתֵּ֥י הַכְּלָיֹ֖ת וְאֶֽת־חֶלְבְּהֶ֑ן וְאֵ֖ת שׁ֥וֹק הַיָּמִֽין׃ </span></p>
 <p align="RIGHT"><span lang="he">‎<a name="026">26</a> ‏וּמִסַּ֨ל הַמַּצּ֜וֹת אֲשֶׁ֣ר׀ לִפְנֵ֣י יְהוָ֗ה לָ֠קַח חַלַּ֨ת מַצָּ֤ה אַחַת֙ וְֽחַלַּ֨ת לֶ֥חֶם שֶׁ֛מֶן אַחַ֖ת וְרָקִ֣יק אֶחָ֑ד וַיָּ֙שֶׂם֙ עַל־הַ֣חֲלָבִ֔ים וְעַ֖ל שׁ֥וֹק הַיָּמִֽין׃ </span></p>
 <p align="RIGHT"><span lang="he">‎<a name="027">27</a> ‏וַיִּתֵּ֣ן אֶת־הַכֹּ֔ל עַ֚ל כַּפֵּ֣י אַהֲרֹ֔ן וְעַ֖ל כַּפֵּ֣י בָנָ֑יו וַיָּ֧נֶף אֹתָ֛ם תְּנוּפָ֖ה לִפְנֵ֥י יְהוָֽה׃ </span></p>
 <p align="RIGHT"><span lang="he">‎<a name="028">28</a> ‏וַיִּקַּ֨ח מֹשֶׁ֤ה אֹתָם֙ מֵעַ֣ל כַּפֵּיהֶ֔ם וַיַּקְטֵ֥ר הַמִּזְבֵּ֖חָה עַל־הָעֹלָ֑ה מִלֻּאִ֥ים הֵם֙ לְרֵ֣יחַ נִיחֹ֔חַ אִשֶּׁ֥ה ה֖וּא לַיהוָֽה׃ </span></p>
 <p align="RIGHT"><span lang="he">‎<a name="029">29</a> ‏וַיִּקַּ֤ח מֹשֶׁה֙ אֶת־הֶ֣חָזֶ֔ה וַיְנִיפֵ֥הוּ תְנוּפָ֖ה לִפְנֵ֣י יְהוָ֑ה מֵאֵ֣יל הַמִּלֻּאִ֗ים לְמֹשֶׁ֤ה הָיָה֙ לְמָנָ֔ה כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃ </span></p>
 <p align="RIGHT"><span lang="he">‎<a name="030">30</a> ‏וַיִּקַּ֨ח מֹשֶׁ֜ה מִשֶּׁ֣מֶן הַמִּשְׁחָ֗ה וּמִן־הַדָּם֮ אֲשֶׁ֣ר עַל־הַמִּזְבֵּחַ֒ וַיַּ֤ז עַֽל־אַהֲרֹן֙ עַל־בְּגָדָ֔יו וְעַל־בָּנָ֛יו וְעַל־בִּגְדֵ֥י בָנָ֖יו אִתּ֑וֹ וַיְקַדֵּ֤שׁ אֶֽת־אַהֲרֹן֙ אֶת־בְּגָדָ֔יו וְאֶת־בָּנָ֛יו וְאֶת־בִּגְדֵ֥י בָנָ֖יו אִתּֽוֹ׃ </span></p>
 <p align="RIGHT"><span lang="he">‎<a name="031">31</a> ‏וַיֹּ֨אמֶר מֹשֶׁ֜ה אֶל־אַהֲרֹ֣ן וְאֶל־בָּנָ֗יו בַּשְּׁל֣וּ אֶת־הַבָּשָׂר֮ פֶּ֣תַח אֹ֣הֶל מוֹעֵד֒ וְשָׁם֙ תֹּאכְל֣וּ אֹת֔וֹ וְאֶ֨ת־הַלֶּ֔חֶם אֲשֶׁ֖ר בְּסַ֣ל הַמִּלֻּאִ֑ים כַּאֲשֶׁ֤ר צִוֵּ֙יתִי֙ לֵאמֹ֔ר אַהֲרֹ֥ן וּבָנָ֖יו יֹאכְלֻֽהוּ׃ </span></p>
 <p align="RIGHT"><span lang="he">‎<a name="032">32</a> ‏וְהַנּוֹתָ֥ר בַּבָּשָׂ֖ר וּבַלָּ֑חֶם בָּאֵ֖שׁ תִּשְׂרֹֽפוּ׃ </span></p>
 <p align="RIGHT"><span lang="he">‎<a name="033">33</a> ‏וּמִפֶּתַח֩ אֹ֨הֶל מוֹעֵ֜ד לֹ֤א תֵֽצְאוּ֙ שִׁבְעַ֣ת יָמִ֔ים עַ֚ד י֣וֹם מְלֹ֔את יְמֵ֖י מִלֻּאֵיכֶ֑ם כִּ֚י שִׁבְעַ֣ת יָמִ֔ים יְמַלֵּ֖א אֶת־יֶדְכֶֽם׃ </span></p>
 <p align="RIGHT"><span lang="he">‎<a name="034">34</a> ‏כַּאֲשֶׁ֥ר עָשָׂ֖ה בַּיּ֣וֹם הַזֶּ֑ה צִוָּ֧ה יְהוָ֛ה לַעֲשֹׂ֖ת לְכַפֵּ֥ר עֲלֵיכֶֽם׃ </span></p>
 <p align="RIGHT"><span lang="he">‎<a name="035">35</a> ‏וּפֶתַח֩ אֹ֨הֶל מוֹעֵ֜ד תֵּשְׁב֨וּ יוֹמָ֤ם וָלַ֙יְלָה֙ שִׁבְעַ֣ת יָמִ֔ים וּשְׁמַרְתֶּ֛ם אֶת־מִשְׁמֶ֥רֶת יְהוָ֖ה וְלֹ֣א תָמ֑וּתוּ כִּי־כֵ֖ן צֻוֵּֽיתִי׃ </span></p>
 <p align="RIGHT"><span lang="he">‎<a name="036">36</a> ‏וַיַּ֥עַשׂ אַהֲרֹ֖ן וּבָנָ֑יו אֵ֚ת כָּל־הַדְּבָרִ֔ים אֲשֶׁר־צִוָּ֥ה יְהוָ֖ה בְּיַד־מֹשֶֽׁה׃ ס</span></p>
 </td>
 <td width="50%">
 <p>1 wayəḏabēr yəhwâ ’el-mōšeh llē’mōr: </p>
 <p>2 q<sup>a</sup>ḥ ’eṯ-’ahărōn wə’eṯ-bānāyw ’itwō wə’ēṯ habəḡāḏîm wə’ēṯ šemen hammišəḥâ wə’ēṯ| par h<sup>a</sup>ḥaṭṭā’ṯ wə’ēṯ šənê hā’êlîm wə’ēṯ sal hammaṣṣwōṯ: </p>
 <p>3 wə’ēṯ kāl-hā‘ēḏâ haqəhēl ’el-peṯ<sup>a</sup>ḥ ’ōhel mwō‘ēḏ: </p>
 <p>4 wayy<sup>a</sup>‘aś mōšeh ka’ăšer ṣiûâ yəhwâ ’ōṯwō watiqqâēl hā‘ēḏâ ’el-peṯ<sup>a</sup>ḥ ’ōhel mwō‘ēḏ: </p>
 <p>5 wayyō’mer mōšeh ’el-hā‘ēḏâ zeh hadāḇār ’ăšer-ṣiûâ yəhwâ l<sup>a</sup>‘ăśwōṯ: </p>
 <p>6 wayyaqərēḇ mōšeh ’eṯ-’ahărōn wə’eṯ-bānāyw wayyirəḥaṣ ’ōṯām bammāyim: </p>
 <p>7 wayyitēn ‘ālāyw ’eṯ-hakutōneṯ wayy<sup>a</sup>ḥəgōr ’ōṯwō bā’aḇənēṭ wayyaləbēš ’ōṯwō ’eṯ-hammə‘îl wayyitēn ‘ālāyw ’eṯ-hā’ēfōḏ wayy<sup>a</sup>ḥəgōr ’ōṯwō bəḥēšeḇ hā’ēfōḏ wayye’əpōḏ lwō bwō: </p>
 <p>8 wayyāśem ‘ālāyw ’eṯ-h<sup>a</sup>ḥōšen wayyitēn ’el-h<sup>a</sup>ḥōšen ’eṯ-hā’ûrîm wə’eṯ-hatummîm: </p>
 <p>9 wayyāśem ’eṯ-hammiṣənefeṯ ‘al-rō’šwō wayyāśem ‘al-hammiṣənefeṯ ’el-mûl pānāyw ’ēṯ ṣîṣ hazzâāḇ nēzer haqqōḏeš ka’ăšer ṣiûâ yəhwâ ’eṯ-mōšeh: </p>
 <p>10 wayyiqq<sup>a</sup>ḥ mōšeh ’eṯ-šemen hammišəḥâ wayyiməš<sup>a</sup>ḥ ’eṯ-hammišəkān wə’eṯ-kāl-’ăšer-bwō wayəqadēš ’ōṯām: </p>
 <p>11 wayyaz mimmennû ‘al-hammizəbēḥa šeḇ<sup>a</sup>‘ pə‘āmîm wayyiməš<sup>a</sup>ḥ ’eṯ-hammizəbēḥa wə’eṯ-kāl-kēlāyw wə’eṯ-hakîyōr wə’eṯ-kannwō ləqadəšām: </p>
 <p>12 wayyiṣōq miššemen hammišəḥâ ‘al rō’š ’ahărōn wayyiməš<sup>a</sup>ḥ ’ōṯwō ləqadəšwō: </p>
 <p>13 wayyaqərēḇ mōšeh ’eṯ-bənê ’ahărōn wayyaləbišēm kutŏnōṯ wayy<sup>a</sup>ḥəgōr ’ōṯām ’aḇənēṭ wayy<sup>a</sup>ḥăḇōš lâem miḡəbā‘wōṯ ka’ăšer ṣiûâ yəhwâ ’eṯ-mōšeh: </p>
 <p>14 wayyagēš ’ēṯ par h<sup>a</sup>ḥaṭṭā’ṯ wayyisəmōḵə ’ahărōn ûḇānāyw ’eṯ-yəḏêhem ‘al-rō’š par h<sup>a</sup>ḥaṭṭā’ṯ: </p>
 <p>15 wayyišəḥāṭ wayyiqq<sup>a</sup>ḥ mōšeh ’eṯ-hadām wayyitēn ‘al-qarənwōṯ hammizəbēḥa sāḇîḇ bə’eṣəbā‘wō wayəḥaṭṭē’ ’eṯ-hammizəbēḥa wə’eṯ-hadām yāṣaq ’el-yəswōḏ hammizəbēḥa wayəqadəšēhû ləḵapēr ‘ālāyw: </p>
 <p>16 wayyiqq<sup>a</sup>ḥ ’eṯ-kāl-h<sup>a</sup>ḥēleḇ ’ăšer ‘al-haqqereḇ wə’ēṯ yōṯereṯ hakāḇēḏ wə’eṯ-šətê hakəlāyōṯ wə’eṯ-ḥeləbəhen wayyaqəṭēr mōšeh hammizəbēḥâ: </p>
 <p>17 wə’eṯ-hapār wə’eṯ-‘ōrwō wə’eṯ-bəśārwō wə’eṯ-pirəšwō śāraf bā’ēš miḥûṣ lamm<sup>a</sup>ḥăneh ka’ăšer ṣiûâ yəhwâ ’eṯ-mōšeh: </p>
 <p>18 wayyaqərēḇ ’ēṯ ’êl hā‘ōlâ wayyisəməḵû ’ahărōn ûḇānāyw ’eṯ-yəḏêhem ‘al-rō’š hā’āyil: </p>
 <p>19 wayyišəḥāṭ wayyizərōq mōšeh ’eṯ-hadām ‘al-hammizəbēḥa sāḇîḇ: </p>
 <p>20 wə’eṯ-hā’ayil nit<sup>a</sup>ḥ linəṯāḥāyw wayyaqəṭēr mōšeh ’eṯ-hārō’š wə’eṯ-hannəṯāḥîm wə’eṯ-hapāḏer: </p>
 <p>21 wə’eṯ-haqqereḇ wə’eṯ-hakərā‘ayim rāḥaṣ bammāyim wayyaqəṭēr mōšeh ’eṯ-kāl-hā’ayil hammizəbēḥâ ‘ōlâ hû’ lərêḥa-nîḥōḥa ’iššeh hû’ layhwâ ka’ăšer ṣiûâ yəhwâ ’eṯ-mōšeh: </p>
 <p>22 wayyaqərēḇ ’eṯ-hā’ayil haššēnî ’êl hammillu’îm wayyisəməḵû ’ahărōn ûḇānāyw ’eṯ-yəḏêhem ‘al-rō’š hā’āyil: </p>
 <p>23 wayyišəḥāṭ| wayyiqq<sup>a</sup>ḥ mōšeh midāmwō wayyitēn ‘al-tənûḵə ’ōzen-’ahărōn hayəmānîṯ wə‘al-bōhen yāḏwō hayəmānîṯ wə‘al-bōhen raḡəlwō hayəmānîṯ: </p>
 <p>24 wayyaqərēḇ ’eṯ-bənê ’ahărōn wayyitēn mōšeh min-hadām ‘al-tənûḵə ’āzənām hayəmānîṯ wə‘al-bōhen yāḏām hayəmānîṯ wə‘al-bōhen raḡəlām hayəmānîṯ wayyizərōq mōšeh ’eṯ-hadām ‘al-hammizəbēḥa sāḇîḇ: </p>
 <p>25 wayyiqq<sup>a</sup>ḥ ’eṯ-h<sup>a</sup>ḥēleḇ wə’eṯ-hā’aləyâ wə’eṯ-kāl-h<sup>a</sup>ḥēleḇ ’ăšer ‘al-haqqereḇ wə’ēṯ yōṯereṯ hakāḇēḏ wə’eṯ-šətê hakəlāyōṯ wə’eṯ-ḥeləbəhen wə’ēṯ šwōq hayyāmîn: </p>
 <p>26 ûmissal hammaṣṣwōṯ ’ăšer| lifənê yəhwâ lāq<sup>a</sup>ḥ ḥallaṯ maṣṣâ ’<sup>a</sup>ḥaṯ wəḥallaṯ leḥem šemen ’<sup>a</sup>ḥaṯ wərāqîq ’eḥāḏ wayyāśem ‘al-h<sup>a</sup>ḥălāḇîm wə‘al šwōq hayyāmîn: </p>
 <p>27 wayyitēn ’eṯ-hakōl ‘al kapê ’ahărōn wə‘al kapê ḇānāyw wayyānef ’ōṯām tənûfâ lifənê yəhwâ: </p>
 <p>28 wayyiqq<sup>a</sup>ḥ mōšeh ’ōṯām mē‘al kapêhem wayyaqəṭēr hammizəbēḥâ ‘al-hā‘ōlâ millu’îm hēm lərêḥa nîḥōḥa ’iššeh hû’ layhwâ: </p>
 <p>29 wayyiqq<sup>a</sup>ḥ mōšeh ’eṯ-heḥāzeh wayənîfēhû ṯənûfâ lifənê yəhwâ mē’êl hammillu’îm ləmōšeh hāyâ ləmānâ ka’ăšer ṣiûâ yəhwâ ’eṯ-mōšeh: </p>
 <p>30 wayyiqq<sup>a</sup>ḥ mōšeh miššemen hammišəḥâ ûmin-hadām ’ăšer ‘al-hammizəbēḥa wayyaz ‘al-’ahărōn ‘al-bəḡāḏāyw wə‘al-bānāyw wə‘al-biḡəḏê ḇānāyw ’itwō wayəqadēš ’eṯ-’ahărōn ’eṯ-bəḡāḏāyw wə’eṯ-bānāyw wə’eṯ-biḡəḏê ḇānāyw ’itwō: </p>
 <p>31 wayyō’mer mōšeh ’el-’ahărōn wə’el-bānāyw baššəlû ’eṯ-habāśār peṯ<sup>a</sup>ḥ ’ōhel mwō‘ēḏ wəšām tō’ḵəlû ’ōṯwō wə’eṯ-halleḥem ’ăšer bəsal hammillu’îm ka’ăšer ṣiûêṯî lē’mōr ’ahărōn ûḇānāyw yō’ḵəluhû: </p>
 <p>32 wəhannwōṯār babāśār ûḇallāḥem bā’ēš tiśərōfû: </p>
 <p>33 ûmipeṯ<sup>a</sup>ḥ ’ōhel mwō‘ēḏ lō’ ṯēṣə’û šiḇə‘aṯ yāmîm ‘aḏ ywōm məlō’ṯ yəmê millu’êḵem kî šiḇə‘aṯ yāmîm yəmallē’ ’eṯ-yeḏəḵem: </p>
 <p>34 ka’ăšer ‘āśâ bayywōm hazzeh ṣiûâ yəhwâ l<sup>a</sup>‘ăśōṯ ləḵapēr ‘ălêḵem: </p>
 <p>35 ûfeṯ<sup>a</sup>ḥ ’ōhel mwō‘ēḏ tēšəḇû ywōmām wālayəlâ šiḇə‘aṯ yāmîm ûšəmarətem ’eṯ-mišəmereṯ yəhwâ wəlō’ ṯāmûṯû kî-ḵēn ṣuûêṯî: </p>
 <p>36 wayy<sup>a</sup>‘aś ’ahărōn ûḇānāyw ’ēṯ kāl-hadəḇārîm ’ăšer-ṣiûâ yəhwâ bəyaḏ-mōšeh: s</p>
 </td>
 </tr></table>
 <p></p><hr>
 <center>
 <a href="lev009.htm">Next: Leviticus (Vayikra) Chapter 9</a></center>
 </body>