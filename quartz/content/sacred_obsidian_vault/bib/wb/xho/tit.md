<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="ti2.htm">Previous</a> 
 <a href="plm.htm">Next</a> 
 </center>
 <hr>
  <h3 align="center">Xhosa Bible: Titus</h3> 
 <p><a name="an_1:1">1:1</a> UPawulos, umkhonzi kathixo, umpostile ke kaYesu Kristu,  ngokokholo lwabanyulwa bakaThixo, nokuyazi inyaniso engokokuhlonela uThixo;</p> 
 <p><a name="an_1:2">1:2</a> ngethemba lobomi obungunaphakade, awathi uThixo,  ongenakuxoka, wabubeka idinga ngaphambi kwamaxesha angunaphakade,</p> 
 <p><a name="an_1:3">1:3</a> walibonakalisa ke ilizwi lakhe ngamaxesha angawalo,  ngokuvakalisa endakuphathiswayo mna, ngokommiselo woMsindisi wethu uThixo:</p> 
 <p><a name="an_1:4">1:4</a> kuTito, umntwana wam wenene ngokwaselukholweni,  esinobudlelane ngalo: Makube lubabalo, noxolo oluvela kuThixo uYise, nakuYesu Kristu, uMsindisi wethu.</p> 
 <p><a name="an_1:5">1:5</a> Ndakushiya eKrete ngenxa yoku, ukuze uhambise ukuzilungisa izinto eziseleyo, umise amadoda amakhulu kwimizi ngemizi,  njengoko ndakumisela ngako mna:</p> 
 <p><a name="an_1:6">1:6</a> ukuba umntu ungongenakumangaleleka, eyindoda yamfazi mnye enabantwana abakholiweyo, abangamiselwa tyala lakuzibhubhisa,  abangaswele kuthobela mntu.</p> 
 <p><a name="an_1:7">1:7</a> Kuba umveleli umelwe kukuba ngongenakumangaleleka,  njengegosa likaThixo; angabi ngowenza ukuzithandela kwakhe;  angabi ngoqumba msinya; angabi ngogeziswa yiwayini; angabi ngumbethi; angabi ngongxamela nzuzo imbi.</p> 
 <p><a name="an_1:8">1:8</a> Umelwe kukuthi abe ngobuka iindwendwe, umthandi wokulungileyo, onesidima, olilungisa, ongcwele, onokuzeyisa;</p> 
 <p><a name="an_1:9">1:9</a> ebambelele ezwini elithembekileyo ngokwemfundiso, ukuze abe nako ukuvuselela ngayo imfundiso ephilileyo, nokubohlwaya badane abaphikayo.</p> 
 <p><a name="an_1:10">1:10</a> Kuba baninzi abathethi bezinto ezingento nabakhohlisi,  abaswele intobeko, ngokukodwa abo bolwaluko,</p> 
 <p><a name="an_1:11">1:11</a> abamelwe kukuvingcwa imilomo; abathi izindlu ziphela bazibhukuqe, befundisa izinto ezingafanelekileyo ngenxa yenzuzo embi.</p> 
 <p><a name="an_1:12">1:12</a> Wathi omnye wabo, kwaumprofeti wakowabo, AmaKrete ahlala engamaxoki, amarhamncwa amabi, amadla-kudla angasebenziyo.</p> 
 <p><a name="an_1:13">1:13</a> Obo bungqina buyinene. Ngenxa yeli thuba bohlwaye kabukhali, badane, ukuze baphile elukholweni;</p> 
 <p><a name="an_1:14">1:14</a> banganyamekeli zintsomi zabuYuda, namithetho yabantu abayinikela umva inyaniso.</p> 
 <p><a name="an_1:15">1:15</a> Izinto zonke zihlambulukile kwabahlambulukileyo;  kwabadyobhekileyo nabangakholwayo, akukho nto ihlambulukileyo;  kusuke kwadyobheka nengqiqo nesazela sabo.</p> 
 <p><a name="an_1:16">1:16</a> Bayavuma ukuba bayamazi uThixo; kanti ngayo imisebenzi bayamkhanyela, bengamasikizi, bengabangevayo, nakumsebenzi wonke olungileyo bengenakucikideka.</p> 
 <p><a name="an_2:1">2:1</a> Ke wena, thetha izinto eziyifaneleyo imfundiso ephilileyo;</p> 
 <p><a name="an_2:2">2:2</a> ukuba amadoda amakhulu abe ziingcathu, andileke, abe nesidima, aphile elukholweni, eluthandweni, elunyamezelweni;</p> 
 <p><a name="an_2:3">2:3</a> ukuba abafazi abakhulu kwangokunjalo babe nesimilo esibafaneleyo, bangabi ngabatyholi; bangazilahleli kwiwayini eninzi; bafundise okuhle;</p> 
 <p><a name="an_2:4">2:4</a> ukuze bayale abafazana ukuba babe nesidima, bawathande amadoda abo, babathande abantwana babo,</p> 
 <p><a name="an_2:5">2:5</a> babe nesidima, babe nyulu, basebenze ezindlwini zabo, babe nokulunga, bawathobele awabo amadoda, ukuze ilizwi likaThixo linganyeliswa.</p> 
 <p><a name="an_2:6">2:6</a> Kwangokunjalo amadoda amatsha wayale ukuba abe nesidima.</p> 
 <p><a name="an_2:7">2:7</a> Ezintweni zonke zenze umzekelo wemisebenzi emihle;</p> 
 <p><a name="an_2:8">2:8</a> emfundisweni ube ngomsulwa, ngondilekileyo, ngolizwi liphilileyo, lingenakugwetywa; ukuze ochasayo abe neentloni,  engenanto imbi yakuthetha ngani.</p> 
 <p><a name="an_2:9">2:9</a> Amakhoboka wathethele ukuba azithobele iinkosi zawo, abe ngakholekileyo kakuhle ezintweni zonke, engaphiki; angashinti;</p> 
 <p><a name="an_2:10">2:10</a> asuke abonakalalise konke ukuthembeka okulungileyo, ukuze ayivathise imfundiso yoMsindisi wethu uThixo ezintweni zonke.</p> 
 <p><a name="an_2:11">2:11</a> Kuba lubonakele kubantu bonke ubabalo lukaThixo,  lulolusindisayo;</p> 
 <p><a name="an_2:12">2:12</a> lusiqeqesha ukuze sithi, sikuncama ukungahloneli Thixo nokukhanuka okukokwehlabathi, sihlale ngokunesidima,  nangokubulungisa, nangokuhlonela uThixo, kweli phakade langoku;</p> 
 <p><a name="an_2:13">2:13</a> silinde ithemba elinoyolo, nembonakalo yobuqaqawuli boThixo omkhulu, uMsindisi wethu uYesu Kristu,</p> 
 <p><a name="an_2:14">2:14</a> owazinikela ngenxa yethu, ukuze asikhulule ngokusihlawulela kuko konke ukuchasa umthetho, azihlambululele abantu abangabakhe, abazondelela imisebenzi emihle.</p> 
 <p><a name="an_2:15">2:15</a> Ezi zinto zithethe, uvuselele, wohlwaye ngawo wonke ummiselo. Makungabikho namnye ukudelayo.</p> 
 <p><a name="an_3:1">3:1</a> Bakhumbuze ukuba bathobele oozilawuli noomagunya,  baphulaphule abaphathi, bawulungele wonke umsebenzi olungileyo.</p> 
 <p><a name="an_3:2">3:2</a> Mabanganyelisi namnye umntu, bangabi nakulwa, babe nokuthantamisa, bebonakala benobulali bonke kubantu bonke.</p> 
 <p><a name="an_3:3">3:3</a> Kuba nathi sibe sifudula singabasweli-kuqonda, singeva,  silahleka, sikhonza iinkanuko neziyolo ngeziyolo, sihleli ngolunya nomona, sinezothe, sithiyana.</p> 
 <p><a name="an_3:4">3:4</a> Kodwa kuthe kwakubonakala ububele bukaThixo, uMsindisi wethu, nokuthanda kwakhe abantu,</p> 
 <p><a name="an_3:5">3:5</a> kungengamisebenzi esebulungiseni esayenzayo thina,  kungokwenceba yakhe, wasisindisa ngentlambululo yokuzalwa ngokutsha, nangokuhlaziya koMoya oyiNgcwele;</p> 
 <p><a name="an_3:6">3:6</a> awamthululayo phezu kwethu ngokobutyebi, ngoYesu Kristu uMsindisi wethu;</p> 
 <p><a name="an_3:7">3:7</a> ukuze sithi, sigwetyelwe ngobabalo lwalowo, sibe ziindlalifa zobomi obungunaphakade ngokwethemba.</p> 
 <p><a name="an_3:8">3:8</a> Lithembekile ilizwi elo; nezo zinto ndinga ungaziqinisela,  ukuze banyameke, benze imisebenzi emihle, abo bakholiweyo kuThixo. Ezo zinto zintle, zinokubanceda abantu.</p> 
 <p><a name="an_3:9">3:9</a> Ke yona imibuzo yobudenge, nemilibo yokuzalwa, neenkani,  nokulwa ngawo umthetho, zinxweme, kuba azincedi lutho, asinto zanto.</p> 
 <p><a name="an_3:10">3:10</a> Umntu ongumahlukanisi, akuba elulekwe kanye nokuba kukabini, mmangale;</p> 
 <p><a name="an_3:11">3:11</a> usazi ukuba onjalo ugwenxeke kwaphela; uyona, ezigwebile ngokwakhe.</p> 
 <p><a name="an_3:12">3:12</a> Xenikweni ndithe ndathuma kuwe uArtemas, nokuba nguTikiko,  khawuleza uze kum eNikopolis; kuba ndigqibe kwelokuba ndobudlulisa ubusika khona apho.</p> 
 <p><a name="an_3:13">3:13</a> UZenas, umqondisi-mthetho, noApolos, baxhobisele indlela ngokunyameka, ukuze bangasweli nto.</p> 
 <p><a name="an_3:14">3:14</a> Abethu mabafunde ke ukwenza imisebenzi emihle yokunceda abaswele kanzima, ukuze bangabi ngabangenasiqhamo.</p> 
 <p><a name="an_3:15">3:15</a> Bayakubulisa bonke abanam. Babulise abo basithandayo ngokwaselukholweni. Ubabalo malube nani nonke. Amen.</p> 
 <p></p><hr>
 <center>
 <a href="plm.htm">Next: Philemon</a></center>
 </body>