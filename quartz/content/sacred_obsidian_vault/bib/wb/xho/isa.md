<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="sol.htm">Previous</a> 
 <a href="jer.htm">Next</a> 
 </center>
 <hr>
  <h3 align="center">Xhosa Bible: Isaiah</h3> 
 <p><a name="an_1:1">1:1</a> Umbono kaIsaya unyana ka-Amotsi, awawubonayo ngokusingisele kuYuda neYerusalem, ngemihla yoUziya, noYotam, noAhazi,  noHezekiya, ookumkani bakwaYuda.</p> 
 <p><a name="an_1:2">1:2</a> Yivani, mazulu; bekani indlebe, hlabathi, ngokuba kuthetha uYehova. Uthi, Ndikhulise abantwana ndabondla, besuka bakreqa kum.</p> 
 <p><a name="an_1:3">1:3</a> Inkomo iyamazi umniniyo, ne-esile liyawazi umkhombe wesitali senkosi yalo; ke yena uSirayeli akazi, abantu bam abaqiqi.</p> 
 <p><a name="an_1:4">1:4</a> Hayi, luhlanga lonayo, bantu banobugwenxa, mbewu yabenza ububi, nyana bonakalisayo! Bamshiyile uYehova, bamgibile oyiNgcwele kaSirayeli, babuyela emva.</p> 
 <p><a name="an_1:5">1:5</a> Yini na ukuba nimane ukubethwa, nimane ukukwandisa ukutyeka?  Yonke intloko iyafa, yonke intliziyo inobulwelwe;</p> 
 <p><a name="an_1:6">1:6</a> kuthabathele enkwalini yonyawo, kwesa entloko, akukho ndawo iphilileyo; ziinduma, nemivumbo, namanxeba amatsha:  akacudiswanga, akabotshwanga, akathanjiswanga ngaoli.</p> 
 <p><a name="an_1:7">1:7</a> Kusenkangala elizweni lenu, imizi yenu itshiswe ngomlilo,  umhlaba wenu udliwa ngabasemzini phambi kwenu, uyinkangala njengokubhukuqwa kwabasemzini.</p> 
 <p><a name="an_1:8">1:8</a> Isele ke intombi enguZiyon, njengexhobongo esidiliyeni,  njengephempe entsimini yemixoxozi, njengomzi ongqingiweyo.</p> 
 <p><a name="an_1:9">1:9</a> Koko uYehova wemikhosi wasisalisela intwana esindileyo,  singe saba njengeSodom, singe safana neGomora.</p> 
 <p><a name="an_1:10">1:10</a> Liveni ilizwi likaYehova, baphathi baseSodom; wubekeleni indlebe umyalelo kaThixo wethu, bantu baseGomora.</p> 
 <p><a name="an_1:11">1:11</a> Yeyani na kum le mibingelelo yenu mininzi kangaka? utsho uYehova. Ndidikiwe ngamadini anyukayo eenkunzi zeegusha,  namanqatha amathole atyetyisiweyo; negazi leenkunzi ezintsha,  neleemvana, neleebhokhwe, andilinanzile.</p> 
 <p><a name="an_1:12">1:12</a> Xa niza kubonakala ebusweni bam, ngubani na okufunileyo oko esandleni senu, ukugqusha iintendelezo zam?</p> 
 <p><a name="an_1:13">1:13</a> Nize ningaphindi nizise mnikelo wakudla ukhohlakeleyo;  isiqhumiso silisikizi kum; ukuthwasa kwenyanga, nesabatha,  nokumema intlanganiso, ubutshinga kunye nengqungquthela,  andinakubuthwala.</p> 
 <p><a name="an_1:14">1:14</a> Ukuthwasa kweenyanga zenu, namaxesha enu amisiweyo,  umphefumlo wam uwathiyile; asuka aba bubunzima kum; ndidiniwe kukuwathwala.</p> 
 <p><a name="an_1:15">1:15</a> Ekoluleni kwenu izandla zenu, ndiya kuwafihla amehlo am kuni; nokuba nandise ukuthandaza, andiyi kuva; izandla zenu zizele ngamagazi.</p> 
 <p><a name="an_1:16">1:16</a> Zihlambeni, ziqaqambiseni; susani ububi beentlondi zenu phambi kwamehlo am;</p> 
 <p><a name="an_1:17">1:17</a> yekani ukwenza ububi; fundani ukwenza okulungileyo;  khathalelani ukugweba; lulekani isibhovubhovu; gwebani ityala lenkedama; lithetheni ityala lomhlolokazi.</p> 
 <p><a name="an_1:18">1:18</a> Khanize sibonisane, utsho uYehova; nokuba izono zenu zide zavela zanjengengubo ebomvu, zoba mhlophe njengekhephu; nokuba zide zayingqombela njengebala elibomvu, zovela zinjengoboya begusha.</p> 
 <p><a name="an_1:19">1:19</a> Ukuba nithe navuma naphulaphula, nodla izinto ezilungileyo zelizwe;</p> 
 <p><a name="an_1:20">1:20</a> ukuba nithe anavuma, naba neenkani, nodliwa likrele; kuba umlomo kaYehova uthethile.</p> 
 <p><a name="an_1:21">1:21</a> Yoo! Utheni na ukuba lihenyukazi umzi lo, ubunyanisile;  ubuzele kokusesikweni; ubulungisa bebulala kuwo; ke ngoku ngabancinithi!</p> 
 <p><a name="an_1:22">1:22</a> Isilivere yakho isuke yaba ligwebu; iwayini yakho entle ingxengelelwe ngamanzi.</p> 
 <p><a name="an_1:23">1:23</a> Abathetheli bakho baziinjubaqa, ngamadlelana namasela;  bathanda izicengo bonke bephela, basukela imivuzo; ityala lenkedama abaligwebi, netyala lomhlolokazi alinakufika kubo.</p> 
 <p><a name="an_1:24">1:24</a> Ngako oko itsho iNkosi, uYehova wemikhosi, imbalasane yakwaSirayeli, ukuthi, Yeha! Ndiya kuzithuthuzela kubabandezeli bam, ndiziphindezelele ezintshabeni zam.</p> 
 <p><a name="an_1:25">1:25</a> Ndosibuyisela phezu kwakho isandla sam, ndikunyibilikise ngokufezekileyo njengegolide, likhutshwe igwebu lakho, ndisuse yonke intsila yakho.</p> 
 <p><a name="an_1:26">1:26</a> Ndobabuyisa abagwebi bakho njengokwasekuqaleni,  namaphakathi akho njengokwamatanci. Emveni koko kuya kuthiwa,  Wena ungumzi wobulungisa, uyinqaba enyanisileyo.</p> 
 <p><a name="an_1:27">1:27</a> IZiyon iya kukhululwa ngokusesikweni, nabaguquki bayo ngobulungisa;</p> 
 <p><a name="an_1:28">1:28</a> ukwaphulwa kwabakreqi naboni kube kunye, bapheliswe abamshiyayo uYehova.</p> 
 <p><a name="an_1:29">1:29</a> Ngokuba baya kudana yimiterebhinti ebeniyinqwenela, nibe neentloni yimiyezo ebeniyinyula;</p> 
 <p><a name="an_1:30">1:30</a> kuba niya kuba njengomterebhinti omagqabi omayo,  nanjengomyezo ongenamanzi;</p> 
 <p><a name="an_1:31">1:31</a> nenjengele ibe yingxubuwa, nomsebenzi wayo ube yintlantsi,  kutshe kuphele kokubini kunye, kungabikho ucimayo.</p> 
 <p><a name="an_2:1">2:1</a> Ilizwi awalibonayo uIsaya unyana ka-Amotsi, ngokusingisele kuYuda neYerusalem.</p> 
 <p><a name="an_2:2">2:2</a> Ke kaloku kuya kuthi ekupheleni kwemihla, intaba yendlu kaYehova ivelele ezincotsheni zazo iintaba, izongamele iinduli,  zibe ngumsinga ukuya kuyo zonke iintlanga.</p> 
 <p><a name="an_2:3">2:3</a> Kuya kuhamba izizwe ezininzi, zithi, Yizani, sinyuke siye entabeni kaYehova, endlwini kaThixo kaYakobi; asiyalele iindlela zakhe, sihambe ngomendo wakhe. Kuba kuya kuphuma umyalelo eZiyon, nelizwi likaYehova eYerusalem.</p> 
 <p><a name="an_2:4">2:4</a> Uya kugweba phakathi kweentlanga, ohlwaye izizwe ezininzi;  ziwakhande amakrele azo abe ngamakhuba, nezikhali zazo zibe zizitshetshe zeediliya; uhlanga lungaphakamiseli uhlanga ikrele, nezizwe zingaphindi zifunde ukulwa.</p> 
 <p><a name="an_2:5">2:5</a> Ndlu kaYakobi, yizani, sihambe ekukhanyeni kukaYehova.</p> 
 <p><a name="an_2:6">2:6</a> Kuba ubalahlile abantu bakho, indlu kaYakobi; ngokuba bezele zizinto zasempumalanga, bengamatola njengamaFilisti, bebambene ngezandla nabantwana bezinye iintlanga.</p> 
 <p><a name="an_2:7">2:7</a> Ilizwe labo lizele yisilivere negolide; abunakuphela ubuncwane babo. Ilizwe labo lizele ngamahashe; azinakuphela iinqwelo zabo zokulwa.</p> 
 <p><a name="an_2:8">2:8</a> Ilizwe labo lizele zizithixo ezingeni; baqubuda kumsebenzi wezandla zabo, kwinto eyenziwe yiminwe yabo.</p> 
 <p><a name="an_2:9">2:9</a> Ophantsi uyagoba, nendoda ephakamileyo ithotyelwe phantsi,  ungabaxoleli ke.</p> 
 <p><a name="an_2:10">2:10</a> Ngena eweni, uziselele eluthulini, ngenxa yokoyika uYehova,  nangenxa yozuko lobungangamsha bakhe.</p> 
 <p><a name="an_2:11">2:11</a> Amehlo aqwayingileyo esintu othotywa, noqhankqalazo lwamadoda lusibekeke; nguYehova yedwa owoba yingxonde ngaloo mini.</p> 
 <p><a name="an_2:12">2:12</a> Kuba uYehova wemikhosi unemini eyozongamela izinto zonke ezinekratshi, ezinoqhankqalazo; nezinto zonke ezizinyusileyo zithotywe nezinto zonke ezisinyusileyo zithotywe ke.</p> 
 <p><a name="an_2:13">2:13</a> Woyongamela imisedare yonke yaseLebhanon, emide,  ezinyusileyo,</p> 
 <p><a name="an_2:14">2:14</a> nezonke ezinde, neenduli zonke ezizinyusileyo;</p> 
 <p><a name="an_2:15">2:15</a> neenqaba zonke eziphakamileyo, neendonga zonke ezinqatyisiweyo;</p> 
 <p><a name="an_2:16">2:16</a> neenqanawa zonke zaseTarshishe, nezinto zonke ezibonakala zinqweneleka.</p> 
 <p><a name="an_2:17">2:17</a> Kosibekeka ukuzidla kwaba baphantsi, kuthotywe ukuqhankqalaza kwamadoda aphakamileyo. NguYehova yedwa owoba yingxonde ngaloo mini;</p> 
 <p><a name="an_2:18">2:18</a> izithixo ezingeni zothi shwaka zonke ziphela.</p> 
 <p><a name="an_2:19">2:19</a> Bongena emiqolombeni yamawa nasemingxunyeni yomhlaba ngenxa yokoyika uYehova, nangenxa yozuko lobungangamsha bakhe,  ekuphakameni kwakhe ukuba angcangcazelise ilizwe.</p> 
 <p><a name="an_2:20">2:20</a> Ngaloo mini umntu uya kuziphosa ezintukwini nasemalulwaneni izithixo zakhe ezingeni zesilivere, nezithixo zakhe ezingeni zegolide, abamenzelayo ukuze aqubude kuzo;</p> 
 <p><a name="an_2:21">2:21</a> ukuze angene ezimfanteni zamawa nasemiqhokrweni yeengxondorha, ngenxa yokoyika uYehova, nangenxa yozuko lobungangamsha bakhe, ekuphakameni kwakhe ukuba angcangcazelise ilizwe.</p> 
 <p><a name="an_2:22">2:22</a> Khanimyeke umntu omphefumlo usemathatheni akhe; ngokuba kuthiwa, Uyintoni na?</p> 
 <p><a name="an_3:1">3:1</a> Ngokuba uyabona, iNkosi, uYehova wemikhosi, isusa eYerusalem nakwaYuda isixhaso nenkxaso, sonke isixhaso sesonka kwanesixhaso samanzi:</p> 
 <p><a name="an_3:2">3:2</a> igorha nendoda yokulwa, umgwebi nomprofeti, umvumisi nendoda enkulu,</p> 
 <p><a name="an_3:3">3:3</a> umthetheli wamashumi amahlanu, nobekekileyo, nomphakathi,  nesilumko esinobungcibi, nengqondi yokukhwitsa.</p> 
 <p><a name="an_3:4">3:4</a> Ndobanika abathetheli abangabantwana, nabafekethi babalawule;</p> 
 <p><a name="an_3:5">3:5</a> bakhandanisane abantu ulowo nalowo, ulowo nalowa. Baya kusunduzana umntwana nendoda enkulu, ubuvuvu nabazukileyo.</p> 
 <p><a name="an_3:6">3:6</a> Xa umntu aya kuthi abambelele kumzalwana wakhe endlwini kayise, athi, Unengubo wena, masiphathwe nguwe, oku kukhahleleka kube sesandleni sakho:</p> 
 <p><a name="an_3:7">3:7</a> wophimisela ngaloo mini athi, Andingebi mphilisi, endlwini yam kungekho sonka, kungekho ngubo; aninakundenza umphathi wabantu.</p> 
 <p><a name="an_3:8">3:8</a> Ngokuba ikhahlelekile iYerusalem, awile amaYuda; ngokuba iilwimi zabo neentlondi zabo zichase uYehova, ukuba bawaphikise amehlo obuqaqawuli bakhe.</p> 
 <p><a name="an_3:9">3:9</a> Imbonakalo yobuso babo iyangqina ngabo, bayaxixela izono zabo njengeSodom, abakhanyeli. Yeha umphefumlo wabo, ngokuba beziphethe kakubi kwabona!</p> 
 <p><a name="an_3:10">3:10</a> Yithi kumalungisa, kuya kulunga kuwo; ngokuba isiqhamo sezenzo zawo aya kusidla.</p> 
 <p><a name="an_3:11">3:11</a> Yeha ongendawo! Kuya kuba kubi kuye; ngokuba ukuphatha kwezandla zakhe kuya kwenziwa kuye.</p> 
 <p><a name="an_3:12">3:12</a> Abantu bam bakhandaniswa ngabantwana, balawulwa ngabafazi.  Bantu bam, abakhokeli benu ngabandwendwisi, bayigqukile indlela yomendo wenu.</p> 
 <p><a name="an_3:13">3:13</a> Usukile wema uYehova ukuba athethe ityala; umi ukuba agwebe ebantwini.</p> 
 <p><a name="an_3:14">3:14</a> UYehova uya kungena ematyaleni namadoda amakhulu abantu bakhe, nabathetheli babo; esithi, Ke nina nisigqibile isidiliya; okuphangwe kusizana kusezindlwini zenu.</p> 
 <p><a name="an_3:15">3:15</a> Ninani na, ukuba nibatyumze nje abantu bam, nibusile ubuso beentsizana? itsho iNkosi, uYehova wemikhosi.</p> 
 <p><a name="an_3:16">3:16</a> Kananjalo uthi ke uYehova, Ngenxa enokuba zizidla iintombi zaseZiyon, zihamba zolule iintamo, zitshawula ngamehlo, zihamba zicothoza ukuhamba kwazo, zisenza isigampe esisezinyaweni zazo:</p> 
 <p><a name="an_3:17">3:17</a> ngako oko iNkosi yolujaduka ukakayi lweentombi zaseZiyon,  uYehova azihlube ubunkazana bazo.</p> 
 <p><a name="an_3:18">3:18</a> Ngaloo mini iNkosi yozisusa izihombo zemixokelelwane,  nesangqawe, nentsimbi yomqala,</p> 
 <p><a name="an_3:19">3:19</a> namajikazi, neewatsha, nezigqubuthelo,</p> 
 <p><a name="an_3:20">3:20</a> neembasa, neenxaxhazo, neenqwemesha, namahlala okujoja,  namakhubalo,</p> 
 <p><a name="an_3:21">3:21</a> nemisesane, namakhonkco empumlo,</p> 
 <p><a name="an_3:22">3:22</a> nezambatho ezinqabileyo, neengubo zokwaleka ezingaphezulu,  neetyali, neengxowa zemali,</p> 
 <p><a name="an_3:23">3:23</a> nezipili, neeqhiya zelinen entle, neenkontsho, neengubo zokwaleka ezikrelekrele.</p> 
 <p><a name="an_3:24">3:24</a> Kothi esikhundleni sobulawu ibe kukuvunda, esikhundleni sombhinqo ibe yintambo; esikhundleni seempothe ibe yimpempethe,  esikhundleni sengubo engwabungwabu ibe sisikhaka esirhwexayo;  ibe ngumtshiso esikhundleni sobunzwakazi.</p> 
 <p><a name="an_3:25">3:25</a> Amadoda akho aya kuwa likrele, namagorha akho yimfazwe;</p> 
 <p><a name="an_3:26">3:26</a> ancwine enze isijwili amasango ayo, ithi yona ikhutshululwe, ihlale phantsi emhlabeni.</p> 
 <p><a name="an_4:1">4:1</a> Abafazi abasixhenxe bobambelela ndodeni-nye ngaloo mini,  besithi, Sodla esethu isonka, sambathe ezethu iingubo; kodwa masibizwe ngegama lakho, ukususe ukungcikiveka kwethu.</p> 
 <p><a name="an_4:2">4:2</a> Ngaloo mini isithole sikaYehova siya kuba yinto enobukhazikhazi enobuqaqawuli, isiqhamo selizwe sibe yingangamsha nesihombo kwabasindileyo bakwaSirayeli.</p> 
 <p><a name="an_4:3">4:3</a> Wothi oshiyekileyo eZiyon, noseleyo eYerusalem, kuthiwe ungcwele, bonke ababhalelwe ebomini eYerusalem;</p> 
 <p><a name="an_4:4">4:4</a> yakuba ithe iNkosi yakuhlamba ukungcola kweentombi zaseZiyon, yawahlanza amagazi aseYerusalem phakathi kwayo ngomoya ogwebayo, nangomoya olulophu.</p> 
 <p><a name="an_4:5">4:5</a> Wodala ke uYehova phezu kweendawo zonke zeentaba zeZiyon,  naphezu kweentlanganiso zayo, ilifu elingumsi emini,  nokudangazela komlilo ebusuku. Kuba phezu kobuqaqawuli obo bonke, kuya kubakho isigubungelo;</p> 
 <p><a name="an_4:6">4:6</a> sibe ngumnquba ongumthunzi emini, ekubaleleni, sibe yindawo yokuzimela nokusithela esiphangweni nasemvuleni.</p> 
 <p><a name="an_5:1">5:1</a> Intanda yam makhe ndiyivumele ingoma yentanda yam,  ngesidiliya sayo. Intanda yam ibe inesidiliya endulini echumayo;</p> 
 <p><a name="an_5:2">5:2</a> yasigaba, yawemba amatye, yasityala imidiliya yohlobo, yakha inyango phakathi kwaso, yaxhola kuso umkhombe wokukhongozela iwayini. Yalinda ukuba sivelise iidiliya ezizizo; ke sona savelisa iidiliya ezingezizo.</p> 
 <p><a name="an_5:3">5:3</a> Kaloku ke, bemi baseYerusalem, nani madoda akwaYuda,  khanahlule phakathi kwam nesidiliya sam.</p> 
 <p><a name="an_5:4">5:4</a> Kube kusekho ntoni na eyenziwayo esidiliyeni sam,  endingayenzanga ke kuso? Kube kungani na ukuba ndikulinde ukuba sivelise iidiliya ezizizo, sisuke sivelise ezingezizo?</p> 
 <p><a name="an_5:5">5:5</a> Kaloku ke makhe ndinazise into endiya kusenza yona isidiliya sam. Ndiza kususa uthango lwaso, sibe lidlelo; ndiya kuluchitha udonga lwaso, sibe yingqushu; ndisijece kuphele.</p> 
 <p><a name="an_5:6">5:6</a> Asiyi kuthenwa, asiyi kuhlakulwa; siya kumila ubobo namakhakakhaka; ndiwawisele umthetho amafu, ukuba angani mvula phezu kwaso.</p> 
 <p><a name="an_5:7">5:7</a> Kuba isidiliya sikaYehova wemikhosi yindlu kaSirayeli;  namadoda akwaYuda sisityalo sokumyolisa. Walinda ukuba kubekho okusesikweni, nanku ikukudywida; walinda ukuba kubekho ubulungisa, nanko ikukukhalisa.</p> 
 <p><a name="an_5:8">5:8</a> Yeha, abahlomela indlu kwindlu, abasondeza intsimi kwintsimi, kude kungabikho ndawo, nihlale nedwa phakathi kwelizwe!</p> 
 <p><a name="an_5:9">5:9</a> Ezindlebeni zam uthi uYehova wemikhosi, Inyaniso, izindlu ezininzi ziya kuba ngamanxuwa, ezinkulu, ezintle zingabi namhlali.</p> 
 <p><a name="an_5:10">5:10</a> Kuba ishumi leendima zesidiliya liya kwenza ibhate ibe nye,  nehomere yembewu yenze iefa yodwa.</p> 
 <p><a name="an_5:11">5:11</a> Yeha, abavuka kusasa, besukela isiselo esinxilisayo;  balibale kude kube lungcwalazi, ide ibatshise iwayini!</p> 
 <p><a name="an_5:12">5:12</a> Ibe luhadi nomrhubhe, ingqongqo nogwali, newayini, emgidini wabo; ke wona umsebenzi kaYehova abawubeki, nezenzo zezandla zakhe abaziboni.</p> 
 <p><a name="an_5:13">5:13</a> Ngako oko abantu bam bayafuduswa bengazi, nabazukileyo kubo baba ngabafo bendlala, ingxokolo yabo itshiswa linxano.</p> 
 <p><a name="an_5:14">5:14</a> Ngako oko elabafileyo lizandisile, lakhame ngokungenamlinganiso; buhlile ubungangamela babo, nengxokozelo yabo, nengxolo yabo, nabadlamkileyo kubo.</p> 
 <p><a name="an_5:15">5:15</a> Bayasibekeka abantu abaphantsi, athotywe amadoda aphakamileyo, athotywe amehlo abazidlayo;</p> 
 <p><a name="an_5:16">5:16</a> ke yena uYehova wemikhosi uyaziphakamisa ngogwebo,  azingcwalise uThixo oyiNgcwele ngobulungisa.</p> 
 <p><a name="an_5:17">5:17</a> Kodla iimvana apho, kunge kusedlelweni lazo; abasemathanga badlise emanxuweni ezityebi.</p> 
 <p><a name="an_5:18">5:18</a> Yeha, abatsala ubugwenxa ngeentambo zenkohlakalo, nesono bange basitsala ngomqokozo wenqwelo;</p> 
 <p><a name="an_5:19">5:19</a> abathi, Makasingxamise asikhawulezise isenzo sakhe, ukuze sibone; malisondele lize icebo loyiNgcwele kaSirayeli, ukuze sazi!</p> 
 <p><a name="an_5:20">5:20</a> Yeha, abathi okubi kulungile, okulungileyo kubi; abamisa ubumnyama endaweni yokukhanya, ukukhanya endaweni yobumnyama;  abamisa ubukrakra endaweni yobumnandi, ubumnandi endaweni yobukrakra!</p> 
 <p><a name="an_5:21">5:21</a> Yeha, abalumkileyo kwawabo amehlo, abanengqondo kokwabo ukubona!</p> 
 <p><a name="an_5:22">5:22</a> Yeha, abangamagorha okusela iwayini; abangamadoda akrotele ukuphithikeza isiselo esinxilisayo; abagwebela abangendawo,  besekeleze isicengo;</p> 
 <p><a name="an_5:23">5:23</a> ubulungisa bamalungisa babususe kuwo!</p> 
 <p><a name="an_5:24">5:24</a> Ngako oko, njengokuba ulwimi lomlilo luzidla iindiza,  nesikhotha esomileyo sibohla edangatyeni: kwangokunjalo ingcambu yabo iya kuba njengento evundileyo, nentyantyambo yabo inyuke njengothuli; kuba besilahlile isiyalo sikaYehova wemikhosi, bayigiba intetho yoyiNgcwele kaSirayeli.</p> 
 <p><a name="an_5:25">5:25</a> Ngenxa yoko uyavutha umsindo kaYehova kubantu bakhe;  usolule phezu kwabo isandla sakhe, uyababetha; zagungqa iintaba, izidumbu zabo zanjengenkunkuma phakathi kwezitrato.  Kuko konke oko, awubuyi umsindo wakhe, isandla sakhe sisolukile.</p> 
 <p><a name="an_5:26">5:26</a> Uzinyusela ibhanile iintlanga zakude, azenzele ikhwelo eziphelweni zehlabathi; nanzo zisiza zikhawuleza ngamendu.</p> 
 <p><a name="an_5:27">5:27</a> Akukho utyhafileyo, akukho ukhubekayo kuzo; azozeli,  azilali, umbhinqo wamanqe azo awuthukululeki, umtya weembadada zazo awuqhawuki.</p> 
 <p><a name="an_5:28">5:28</a> Iintolo zazo zitsolile, nezaphetha zazo zonke zityediwe;  amanqina amahashe azo kuthiwa anjengeqhwitha, neevili zazo zinjengesaqhwithi. Ukubharhula kwazo kunjengengonyamakazi;</p> 
 <p><a name="an_5:29">5:29</a> zibharhula njengeengonyama ezintsha, zigqume, ziyibambe inyamakazi, zimke nayo, kungabikho uhlangulayo.</p> 
 <p><a name="an_5:30">5:30</a> Zogquma phezu kwabo ngaloo mini, ngathi kukugquma kolwandle; babheke emhlabeni, nanko kumnyama yimbandezelo,  nokukhanya kumnyama emafini phezu kwabo.</p> 
 <p><a name="an_6:1">6:1</a> Ngomnyaka wokufa kokumkani u-Uziya, ndayibona iNkosi ihleli etroneni ende enyukileyo; amasondo eengubo zayo ezirholayo azalisa itempile.</p> 
 <p><a name="an_6:2">6:2</a> Kumi iiserafi ngaphezu kwayo, iyileyo inamaphiko amathandathu, ngamabini ifihle ubuso bayo, ngamabini ifihle iinyawo zayo, ngamabini iphaphazela.</p> 
 <p><a name="an_6:3">6:3</a> Iyileyo idanduluke kuleyo isithi. Uyingcwele, uyingcwele,  uyingcwele uYehova wemikhosi; buzalise ihlabathi lonke ubuqaqawuli bakhe.</p> 
 <p><a name="an_6:4">6:4</a> Yadidizela imigubasi yeminyango lilizwi lowadandulukayo;  yaye indlu izele ngumsi.</p> 
 <p><a name="an_6:5">6:5</a> Ndathi, Athi ke mna! Ngokuba ndithe shwaka, ngokuba ndiyindoda emlomo uyinqambi; ndihleli phakathi kwabantu abamilomo iyinqambi; ngokuba amehlo am abone ukumkani, uYehova wemikhosi.</p> 
 <p><a name="an_6:6">6:6</a> Yaphaphazela yeza kum enye yeeserafi, iphethe ilahle elivuthayo, elithabathe ngesithabatho esibingelelweni;</p> 
 <p><a name="an_6:7">6:7</a> yalifikisa emlonyeni wam, yathi, Yabona, eli lahle lifikile nje emlonyeni wakho, bususiwe ubugwenxa bakho, nesono sakho sicanyagushelwe.</p> 
 <p><a name="an_6:8">6:8</a> Ndeva izwi leNkosi, lisithi, Ndothuma bani na? Ngubani na owosiyela?</p> 
 <p><a name="an_6:9">6:9</a> Ndathi, Ndikho, thuma mna. Yathi, Yiya, uthi kubo aba bantu,  Yivani, ukuva oku niya kuva, ningaqondi; qiqani, ukubona oku niya kubona, ningaqiqi.</p> 
 <p><a name="an_6:10">6:10</a> Yityebise intliziyo yaba bantu, neendlebe zabo zenze zithi nkqi, namehlo abo uwavingce; hleze babone ngamehlo abo, beve ngeendlebe zabo, baqonde ngentliziyo yabo, babuye, baze baphiliswe.</p> 
 <p><a name="an_6:11">6:11</a> Ndathi, Kube mzuzu ungakanani na, Nkosi? Yathi, Kude kuye kuchithwa imizi, ingabi nabemi, nezindlu zingabi namntu,  utshabalale umhlaba kube senkangala;</p> 
 <p><a name="an_6:12">6:12</a> uYehova amse kude umntu, abe maninzi amanxuwa phakathi kwelizwe.</p> 
 <p><a name="an_6:13">6:13</a> Kuya kuthi, ukuba kusekho isahlulo seshumi khona, sibuye naso sibe yinto yokutshayelwa; njengomterebhinti nanjengomoki,  othi ekuwisweni kwawo kushiyeke isiphunzi; yimbewu engcwele ke isiphunzi eso.</p> 
 <p><a name="an_7:1">7:1</a> Ke kaloku kwathi, ngemihla ka-Ahazi unyana kaYotam, unyana kaUziya, ukumkani wakwaYuda, wenyuka uRetsin ukumkani wama-Aram, enoPeka unyana kaRemaliya, ukumkani wakwaSirayeli,  weza eYerusalem, ukuba alwe nayo; akaba nako ke ukulwa nayo.</p> 
 <p><a name="an_7:2">7:2</a> Kwaxelwa kwindlu kaDavide, kwathiwa, Ama-Aram athelele kwabelakwaEfrayim. Yadidizela intliziyo yakhe nentliziyo yabantu bakhe, njengokudidizela kwemithi yehlathi phambi komoya.</p> 
 <p><a name="an_7:3">7:3</a> Wathi uYehova kuIsaya, Khawuphume uye umkhawulele uAhazi,  wena noMasalela-obuya unyana wakho, ekupheleni komjelo wechibi lasentla, emendweni ongasentsimini yomxovuli weengubo;</p> 
 <p><a name="an_7:4">7:4</a> uthi kuye, Gcinisa, uzole, ungoyiki, ingathambi intliziyo yakho ngenxa yezo zikhondo zibini zezikhuni eziqhumayo,  ekuvutheni komsindo kaRetsin nama-Aram, nonyana kaRemaliya;</p> 
 <p><a name="an_7:5">7:5</a> ngenxa enokuba ama-Aram namaEfrayim nonyana kaRemaliya becebile ububi ngawe, besithi,</p> 
 <p><a name="an_7:6">7:6</a> Masinyuke siye kwelakwaYuda, silikruqule, silinqike libe lelethu, simise ukumkani phakathi kwalo, unyana kaTabhele;</p> 
 <p><a name="an_7:7">7:7</a> itsho iNkosi uYehova, ukuthi, Loo nto ayiyi kuma, ayiyi kubakho.</p> 
 <p><a name="an_7:8">7:8</a> Ngokuba intloko yama-Aram yiDamasko, intloko yeDamasko nguRetsin; kuya kuthi iseyiminyaka emashumi mathandathu anamihlanu, aqotywe amaEfrayim, angabi bantu.</p> 
 <p><a name="an_7:9">7:9</a> Intloko yamaEfrayim kukwaSamari, intloko yakwaSamari ngunyana kaRemaliya. Ukuba nithe anakholwa, inene, aniyi kuqiniseka.</p> 
 <p><a name="an_7:10">7:10</a> Waqokela uYehova, wathetha kuAhazi, esithi,</p> 
 <p><a name="an_7:11">7:11</a> Zicelele umqondiso kuYehova uThixo wakho; cela ubhekise enzulwini kwelabafileyo, mhlawumbi ubhekise enyangweni phezulu.</p> 
 <p><a name="an_7:12">7:12</a> Wathi uAhazi, Andiyi kucela, andiyi kumlinga uYehova.</p> 
 <p><a name="an_7:13">7:13</a> Wathi yena, Khanive, ndlu kaDavide; kuyinto encinane na kuni ukudinisa abantu, ukuda oku nidinise noThixo wam?</p> 
 <p><a name="an_7:14">7:14</a> Ngako oko iya kuninika umqondiso ngokwayo iNkosi: uyabona,  intombi le iya kumitha, izale unyana, imthiye igama elinguImanuweli.</p> 
 <p><a name="an_7:15">7:15</a> Uya kudla amasi nobusi, ade akwazi ukulahla okubi, anyule okulungileyo.</p> 
 <p><a name="an_7:16">7:16</a> Kuba, engekakwazi umntwana lowo ukulahla okubi, anyule okulungileyo, woba selushiyiwe loo mhlaba, ukumkani bawo babini bakukruqulayo.</p> 
 <p><a name="an_7:17">7:17</a> UYehova uya kukuzisela wena nabantu bakho, nendlu kayihlo,  imihla ekungazanga kubekho ingangayo, kususela kwimini wemka ngayo uEfrayim kwaYuda; ngukumkani waseAsiriya ke lowo.</p> 
 <p><a name="an_7:18">7:18</a> Kothi ngaloo mini uYehova ayenzele ikhwelo impukane esekupheleni kwemijelo yoMnayile waseYiputa, nenyosi esezweni laseAsiriya;</p> 
 <p><a name="an_7:19">7:19</a> zize, ziphumle zonke ziphela ezihlanjeni eziphakathi kwamaxandeka, nasezimfanteni zeengxondorha, nasezintangweni zonke zemiqaqoba, nasemadlelweni onke.</p> 
 <p><a name="an_7:20">7:20</a> Ngaloo mini iNkosi iya kuguya ngesitshetshe esiqeshiweyo selasezinxwemeni zoMlambo, ngokumkani waseAsiriya, intloko noboya beenyawo; siphephethe neendevu.</p> 
 <p><a name="an_7:21">7:21</a> Kothi ngaloo mini umntu aphilise ithokazi lenkomo neemazi zezimvu zibe mbini;</p> 
 <p><a name="an_7:22">7:22</a> kuthi ngokwehlisa kwazo kakhulu adle amasi; ngokuba baya kudla amasi nobusi bonke abo baseleyo phakathi kwelizwe.</p> 
 <p><a name="an_7:23">7:23</a> Kothi ngaloo mini zonke iindawo ezazinewaka lemidiliya elimelwe liwaka leesilivere, zibe zezobobo namakhakakhaka.</p> 
 <p><a name="an_7:24">7:24</a> Kuya kuyiwa khona neentolo nezaphetha; ngokuba lonke ilizwe liya kuba lubobo namakhakakhaka.</p> 
 <p><a name="an_7:25">7:25</a> Zonke iintaba ebezigatywa ngamagaba, akuyi kuya kuzo,  ngokoyika ubobo namakhakakhaka; loba lelokugxothela iinkomo,  nokunyashwa ziigusha.</p> 
 <p><a name="an_8:1">8:1</a> Wathi uYehova kum, Thabatha icwecwe elikhulu, ubhale kulo ngenkxola yabantu, uthi, NgoMaxhoba ayakhawuleza iinto eziphangiweyo zingxamile,</p> 
 <p><a name="an_8:2">8:2</a> Ndathabathela amangqina anyanisileyo, ooUriya umbingeleli,  noZekariya unyana kaYebherekiya.</p> 
 <p><a name="an_8:3">8:3</a> Ndasondela kumprofetikazi, wamitha, wazala unyana. Wathi uYehova kum, Yithi igama lakhe nguMaxhoba ayakhawuleza iinto eziphangiweyo zingxamile.</p> 
 <p><a name="an_8:4">8:4</a> Ngokuba, engekakwazi umntwana lo ukuthi, Bawo, nokuthi, Ma,  ubutyebi baseDamasko namaxhoba akwaSamari aya kuthwalelwa phambi kokumkani waseAsiriya.</p> 
 <p><a name="an_8:5">8:5</a> Waqokela uYehova, wabuya wathetha kum, esithi,</p> 
 <p><a name="an_8:6">8:6</a> Ngenxa enokuba abo bantu bewacekisa amanzi aseShilowa, la ahamba kuhle, benze imihlali noRetsin nonyana kaRemaliya:</p> 
 <p><a name="an_8:7">8:7</a> ngako oko, yabona, iNkosi inyusela phezu kwakho amanzi oMlambo, lawo anamandla amakhulu, kwaukumkani waseAsiriya nobunzima bakhe bonke. Wonyuka wona ube ngaphezu kwemisele yawo yonke, uhambe ngaphandle kweendonga zawo zonke,</p> 
 <p><a name="an_8:8">8:8</a> utyhudisele kwelakwaYuda, ukhukule, udlule, ubethe emqaleni;  kuthi ukunaba kwamahlelo awo kuzalise ububanzi belizwe lakho,  Imanuweli.</p> 
 <p><a name="an_8:9">8:9</a> Bhavumani, zizwe, niqotywe; bekani indlebe, nonke mimandla ikude yehlabathi; bhinqani, niqotywe; bhinqani, niqotywe.</p> 
 <p><a name="an_8:10">8:10</a> Cebani icebo, lotshitsha; thethani ilizwi, aliyi kuma;  ngokuba uThixo unathi.</p> 
 <p><a name="an_8:11">8:11</a> Kuba utshilo uYehova kum, eseyisa ngamandla, endithethisa ukuba ndingahambi ngendlela yabo bantu, ukuthi,</p> 
 <p><a name="an_8:12">8:12</a> Ize ningathi, Ikukucetywa into yonke abathi abo bantu,  Ikukucetywa; nento eyoyikwa ngabo ningayoyiki,  ningangcangcazeliswa yiyo.</p> 
 <p><a name="an_8:13">8:13</a> UYehova wemikhosi, ngcwalisani yena nina, abe nguye enimoyikayo, abe nguye oningcangcazelisayo.</p> 
 <p><a name="an_8:14">8:14</a> Woba yingcwele kuni; ke yena uya kuba lilitye lokubetheka,  neliwa lokukhubeka, kuzo zombini izindlu zakwaSirayeli, abe sisibatha nomgibe kubemi baseYerusalem.</p> 
 <p><a name="an_8:15">8:15</a> Abaninzi kubo baya kukhubeka apho, bawe, baphuke,  barhintyeleke, babanjiswe.</p> 
 <p><a name="an_8:16">8:16</a> Bopha isingqino, tywina uqinise isiyalo kubafundi bam.</p> 
 <p><a name="an_8:17">8:17</a> Ndiya kulindela kuYehova, lo ubusithelisayo ubuso bakhe kwindlu kaYakobi, ndithembele kuye.</p> 
 <p><a name="an_8:18">8:18</a> Yabona, mna nabantwana andinikileyo uYehova,  singabemiqondiso nezimanga kwaSirayeli, ezivela kuYehova wemikhosi, ulohlala entabeni yaseZiyon.</p> 
 <p><a name="an_8:19">8:19</a> Xa bathe kuni, Quqelani kwabaneshologu nakoosiyazi,  abalozayo, abadumzelayo, yithini, Abantu mabangaquqeli kuThixo wabo, yini na? Ngenxa yabaphilileyo mabaquqele kwabafileyo na?</p> 
 <p><a name="an_8:20">8:20</a> Bhekani esiyalweni, esingqinweni! Ukuba bathe abathetha ngokwelo lizwi, boba abanasifingo.</p> 
 <p><a name="an_8:21">8:21</a> Baya kucanda kulo ilizwe begogotyelwe, belambile; kuthi ke,  xa bathe balamba, babe noburhalarhume, batshabhise ukumkani wabo noThixo wabo, babheke phezulu;</p> 
 <p><a name="an_8:22">8:22</a> babheke emhlabeni, nanko kuyimbandezelo nobumnyama, bethiwe ncithi yingcutheko, begxothelwe esithokothokweni.</p> 
 <p><a name="an_9:1">9:1</a> Ngokuba akuyi kuhlala kuthe ncithi kwelinengcutheko.  Ngexesha lokuqala walicukuceza ilizwe lakwaZebhulon nelizwe lakwaNafetali; ngelakamva uya kuyizukisa indlela yaselwandle,  phesheya kweYordan, ummandla weentlanga.</p> 
 <p><a name="an_9:2">9:2</a> Abantu abo babamba emnyameni babone ukukhanya okukhulu;  abemi basezweni lethunzi lokufa, ukukhanya kubengezele phezu kwabo.</p> 
 <p><a name="an_9:3">9:3</a> Uyalwandisa uhlanga, ulukhulisela uvuyo; bayavuya phambi kwakho, njengokuvuya kwexa lokuvuna, njengokuvuyelela kwabo ekwabeni kwabo amaxhoba.</p> 
 <p><a name="an_9:4">9:4</a> Kuba idyokhwe yomthwalo wabo noswazi lwamagxa abo, intonga yomqhubi wabo, uyaphule njengemini yakwaMidiyan.</p> 
 <p><a name="an_9:5">9:5</a> Ngokuba zonke izihlangu zabanyathela ngezihlangu ekungxoleni kokulwa, neengubo ezityikitywe emagazini, ezo ziya kutshiswa,  zibe kukudla komlilo.</p> 
 <p><a name="an_9:6">9:6</a> Ngokuba sizalelwe umntwana, sinikwe unyana; ukuthethela kusesixhantini sakhe; igama lakhe kuthiwa nguMmangaliso,  nguMcebisi, nguThixo oligorha, nguSonini-nanini, nguMthetheli woxolo,</p> 
 <p><a name="an_9:7">9:7</a> ukuba kwande ukuthethela oko, kubekho uxolo olungenakuphela etroneni kaDavide, nasebukumkanini bakhe, ukuba bumiswe buxhaswe ngokusesikweni nangobulungisa, kususela koko kude kuse ephakadeni. Ikhwele likaYehova wemikhosi liya kukwenza oko.</p> 
 <p><a name="an_9:8">9:8</a> INkosi ithumela ilizwi kwaYakobi, liwa ke kwaSirayeli.</p> 
 <p><a name="an_9:9">9:9</a> Bonke ke abantu bephela baya kwazi, amaEfrayim nabemi belakwaSamari: abathi ngekratshi nangobukhulu bentliziyo,</p> 
 <p><a name="an_9:10">9:10</a> Izitena ziwile, siya kwakha ngamatye aqingqiweyo; imithombe ixakaxiwe, siya kuyimisela ngemisedare.</p> 
 <p><a name="an_9:11">9:11</a> UYehova ubaphakamisile ababandezeli bakaRetsin phezu kwakhe, uzixhoxhile iintshaba zakhe.</p> 
 <p><a name="an_9:12">9:12</a> Ama-Aram ngasempumalanga, namaFilisti ngasentshonalanga,  awadlile amaSirayeli ngomlomo wonke. Kuko konke oko, awubuyi umsindo wakhe; isandla sakhe sisolukile.</p> 
 <p><a name="an_9:13">9:13</a> Aba bantu ke ababuyeli kulowo ubabethileyo; abamngxamele uYehova wemikhosi.</p> 
 <p><a name="an_9:14">9:14</a> Ngoko ke usuke uYehova wanqumla kuSirayeli intloko nomsila,  isebe lomthi wesundu nomzi, ngamini-nye.</p> 
 <p><a name="an_9:15">9:15</a> Amadoda amakhulu nabafo ababekekileyo, yintloko ke leyo;  abaprofeti abayala ngobuxoki, ngumsila ke lowo.</p> 
 <p><a name="an_9:16">9:16</a> Abakhokeli baba bantu basuke baba ngaba bandwendwisayo,  nabakhokelwa ngabo basuke baba ngabaginyiweyo.</p> 
 <p><a name="an_9:17">9:17</a> Ngenxa yoko iNkosi ayiyi kuvuya ngamadodana abo, ingabi namfesane ngeenkedama zabo nabahlolokazi babo; ngokuba bonke bephela baziintshembenxa, nabenzi bobubi; yonke imilomo ithetha ngobudenge. Kuko konke oko, awubuyi umsindo wakhe; isandla sakhe sisolukile.</p> 
 <p><a name="an_9:18">9:18</a> Kuba okungendawo kutsha njengomlilo, kudla ubobo namakhakakhaka, kufaka isikhuni ezintshinyeleni zehlathi,  kunyuka njengomqulu womsi.</p> 
 <p><a name="an_9:19">9:19</a> Ngokuphuphuma komsindo kaYehova wemikhosi ilizwe liyatsha;  abantu banjengokudla komlilo; umntu akamcongi umzalwana wakhe.</p> 
 <p><a name="an_9:20">9:20</a> Basika ngasekunene, balambe noko; badle ngasekhohlo,  bangahluthi noko; umntu adle inyama yengalo yakhe;</p> 
 <p><a name="an_9:21">9:21</a> uManase adle uEfrayim, uEfrayim adle uManase; bona bachasane noYuda. Kuko konke oko, awubuyi umsindo wakhe;  sisolukile isandla sakhe.</p> 
 <p><a name="an_10:1">10:1</a> Yeha, abamisi bemimiselo yobutshinga, ababhali ababhala uxhamlo;</p> 
 <p><a name="an_10:2">10:2</a> ukuze bazisunduze izisweli, zingafiki ematyaleni,  bazihluthe ibango lazo iintsizana zabantu bam, ukuba abahlolokazi babe lixhoba labo, baphange iinkedama!</p> 
 <p><a name="an_10:3">10:3</a> Niya kuthini na ke ngemini yovelelo, nasesithongeni esivela kude? Niya kusabela kubani na ukuba anincede, nilushiye phi na uzuko lwenu?</p> 
 <p><a name="an_10:4">10:4</a> Akukho kumbi, sekukukuguqa phakathi kwabakhonkwixeyo, bawe phakathi kwababuleweyo. Kuko konke oko, awubuyi umsindo wakhe,  sisolukile isandla sakhe.</p> 
 <p><a name="an_10:5">10:5</a> Yeha, uAsiriya, ntonga yomsindo wam: luswazi olusesandleni sabo ukubhavuma kwam!</p> 
 <p><a name="an_10:6">10:6</a> Ndiya kumthumela kuhlanga oluyintshembenxa, ndimwisele umthetho ngabantu bokuphuphuma komsindo wam, ukuba athimbe amaxhoba, aphange okuphangiweyo, abenze into yokunyathelwa njengodaka lwezitrato.</p> 
 <p><a name="an_10:7">10:7</a> Ke yena akabi kunjalo; intliziyo yakhe ayiyicingi loo nto;  ngokuba okusentliziyweni yakhe kukutshabalalisa nokunqumla iintlanga ezingembalwa.</p> 
 <p><a name="an_10:8">10:8</a> Kuba uthi, Abathetheli bam asingookumkani bonke na? IKaleno ayinjengeKarkemishe na,</p> 
 <p><a name="an_10:9">10:9</a> iHamati ayinjengeArpadi na, owakwaSamari awunjengeDamasko na?</p> 
 <p><a name="an_10:10">10:10</a> Njengokuba isandla sam sazifumanayo izikumkani zezithixo ezingeni; ukanti imifanekiso yazo eqingqiweyo ingaphezulu kweyaseYerusalem neyakwaSamari:</p> 
 <p><a name="an_10:11">10:11</a> andiyi kuthi na, njengoko ndenza ngako kowakwaSamari nezithixo zawo ezingeni, ndenjenjalo kwiYerusalem nezithixo zayo?</p> 
 <p><a name="an_10:12">10:12</a> Kuya kuthi, xa ithe iNkosi yazifeza izenzo zayo zonke entabeni yaseZiyon naseYerusalem, ndizivelele iziqhamo zobukhulu bentliziyo yokumkani waseAsiriya, nokuqhayisa ngokuqwayinga kwamehlo akhe.</p> 
 <p><a name="an_10:13">10:13</a> Kuba uthe, Ndenze ngamandla esandla sam nangobulumko bam;  ngokuba ndinengqondo, ndayishenxisa imida yezizwe, ndaziphanga iimpahla zazo, ndabahlisa njengenkunzi eyimbalasane abahleli ezitroneni;</p> 
 <p><a name="an_10:14">10:14</a> isandla sam sabufumana ubutyebi bezizwe njengendlu yentaka, ndalibutha mna lonke ihlabathi, njengokubutha amaqanda; akwabakho nanye ishukumisa iphiko, neyakhamayo,  netswinayo.</p> 
 <p><a name="an_10:15">10:15</a> Izembe lingamqhayisela na ogawula ngalo? isarha ingazikhulisa na ngaphezu koyitsalayo? ngathi intonga ingabajingisa abaphakamisi bayo, ngathi uswazi lungamphakamisa ongenguwo umthi!</p> 
 <p><a name="an_10:16">10:16</a> Ngako oko iNkosi, iNkosi yemikhosi, iya kubathumela ukungcumbeka kwabatyebileyo bakhe, nangaphantsi kobuqaqawuli baseAsiriya kutshe ukutsha, njengokutsha komlilo.</p> 
 <p><a name="an_10:17">10:17</a> Ukhanyiso lukaSirayeli luya kuba ngumlilo, oyiNgcwele wakhe abe lilangatye, litshise lidle amakhakakhaka akhe nobobo lwakhe ngamini-nye.</p> 
 <p><a name="an_10:18">10:18</a> Uya kubuphelisa ubuqaqawuli behlathi lakhe, nobentsimi yakhe echumayo, ethabathela emphefumlweni ase enyameni, kube njengokungcungcutheka komntu ofayo;</p> 
 <p><a name="an_10:19">10:19</a> abe mbalwa amasalela emithi yehlathi lakhe, ibhalwe nangumntwana.</p> 
 <p><a name="an_10:20">10:20</a> Kuya kuthi ngaloo mini, angabi saphinda amasalela akwaSirayeli, nabasindileyo bendlu kaYakobi, bayame ngobabethayo; baya kwayama ngoYehova oyiNgcwele kaSirayeli,  benyanisile.</p> 
 <p><a name="an_10:21">10:21</a> Amasalela aya kubuya, amasalela akwaYakobi, eze kuThixo oligorha.</p> 
 <p><a name="an_10:22">10:22</a> Kuba nangona bathe baba ngangentlabathi yaselwandle abantu bakho, Sirayeli, kobuya amasalela odwa kubo; ukupheliswa kumisiwe kwagqitywa, kukhukula ubulungisa.</p> 
 <p><a name="an_10:23">10:23</a> Ngokuba iNkosi uYehova wemikhosi iza kwenza phakathi kwehlabathi lonke impeliso, iyemisiweyo ke yagqitywa.</p> 
 <p><a name="an_10:24">10:24</a> Ngako oko, itsho iNkosi, uYehova wemikhosi, ukuthi, Musani ukumoyika uAsiriya, bantu bam bahleliyo eZiyon, akunibetha ngentonga, aniphakamisele uswazi lwakhe ngohlobo lwamaYiputa.</p> 
 <p><a name="an_10:25">10:25</a> Kuba kusaya kuba mzuzwana mncinane, kuphele ukubhavuma kwam, nomsindo wam uye kumonakalisa;</p> 
 <p><a name="an_10:26">10:26</a> ajiwule phezu kwakhe uYehova wemikhosi iziniya, njengoko wabetha amaMidiyan eweni likaOrebhe; intonga yakhe ibe phezu kolwandle, ayiphakamise ngohlobo lwamaYiputa.</p> 
 <p><a name="an_10:27">10:27</a> Kuya kuthi ngaloo mini, usuke umthwalo wakhe esixhantini sakho, nedyokhwe yakhe entanyeni yakho, idyokhwe yonakale kukutyeba.</p> 
 <p><a name="an_10:28">10:28</a> Ufikile eAyati, ucande eMigron, uyibeke eMikimashe impahla yakhe.</p> 
 <p><a name="an_10:29">10:29</a> Baqabele enkalweni, bathi, Masilalise eGebha. Iyagubha iRama, isabile iGibheha yakwaSawule.</p> 
 <p><a name="an_10:30">10:30</a> Khala ngezwi lakho, ntombi yaseGalim! Baza iindlebe,  Layisha! Uha, Anatoti!</p> 
 <p><a name="an_10:31">10:31</a> IMadema ibalekile; abemi baseGebhim bazisabisile iintsapho zabo.</p> 
 <p><a name="an_10:32">10:32</a> Umisa eNobhi kwanamhlanje, ulingisa ngesandla sakhe entabeni yentombi enguZiyon, endulini yaseYerusalem.</p> 
 <p><a name="an_10:33">10:33</a> Yabona, iNkosi, uYehova wemikhosi, iyawathi tyhobotyhobo amahlamvu ngokungcangcazelisayo, namade aphezulu axakaxwe,  naphakamileyo athotywe;</p> 
 <p><a name="an_10:34">10:34</a> ihlahla neentshinyela zehlathi ngesixengxe, iwiswe iLebhanon ngonamandla.</p> 
 <p><a name="an_11:1">11:1</a> Kophuma igatya esiphunzini sikaYese, kuqhame ihlumelo ezingcanjini zakhe;</p> 
 <p><a name="an_11:2">11:2</a> ahle ahlale phezu kwalo uMoya kaYehova, umoya wobulumko nowengqondo, umoya wecebo nowobugorha, umoya wokwazi nowokoyika uYehova.</p> 
 <p><a name="an_11:3">11:3</a> Ivumba elithozamisayo kuye likukoyika uYehova, angagwebi ngokokubona kwamehlo akhe, angohlwayi ngokokuva kweendlebe zakhe.</p> 
 <p><a name="an_11:4">11:4</a> Uya kuligweba ityala lezisweli ngobulungisa, abalungiselele abalulamileyo behlabathi ngokuthe tye, alibethe ihlabathi ngentonga yomlomo wakhe, ambulale ongendawo ngomoya wemilebe yomlomo wakhe.</p> 
 <p><a name="an_11:5">11:5</a> Yoba bubulungisa iqamesi lesinqe sakhe, ibe yintembeko iqamesi lamanqe akhe.</p> 
 <p><a name="an_11:6">11:6</a> Ingcuka iya kuhlala nemvana, ingwe ibuthe netakane lebhokhwe; kubuthe ndawonye ithole lenkomo, nengonyama entsha,  nenkomo etyetyisiweyo; nomntwana aziqhube ezo zinto.</p> 
 <p><a name="an_11:7">11:7</a> Ithokazi lenkomo nemazi yebhere ziya kudla utyani ndawonye,  amankonyana azo abuthe ndaweni-nye; ingonyama idle umququ njengenkomo;</p> 
 <p><a name="an_11:8">11:8</a> adlale umntwana owanyayo emngxunyeni wephimpi, olunyulweyo ase isandla sakhe elukhozweni lweliso lerhamba.</p> 
 <p><a name="an_11:9">11:9</a> Ezo zinto aziyi kwenza bubi, aziyi konakalisa ezintabeni zam zonke ezingcwele; ngokuba ilizwe liya kuzala kukwazi uYehova, njengamanzi egubungele ulwandle.</p> 
 <p><a name="an_11:10">11:10</a> Kuya kuthi ngaloo mini, ihlumelo likaYese, elimele ukuba yibhanile yezizwe, iintlanga ziquqele kulo; nendafo yokuphumla kwalo ibe bubuqaqawuli.</p> 
 <p><a name="an_11:11">11:11</a> Kuya kuthi ngaloo mini, iNkosi isiphindise okwesibini isandla sayo sokuwathenga siwakhulule amasalela abantu bayo,  aya kusala eAsiriya, naseYiputa, nasePatros, nakwaKushi,  nakwaElam, naseShinare, naseHamati, naseziqithini zolwandle:</p> 
 <p><a name="an_11:12">11:12</a> izinyusele ibhanile iintlanga, ibahlanganise abagxothiweyo bakwaSirayeli, izibuthe iintsali zakwaYuda emasondweni omane ehlabathi.</p> 
 <p><a name="an_11:13">11:13</a> Losuka ikhwele likaEfrayim, banqunyulwe ababandezeli bakaYuda. UEfrayim akayi kumkhweletela uYuda, uYuda angambandezeli uEfrayim.</p> 
 <p><a name="an_11:14">11:14</a> Bophaphazela egxalabeni lamaFilisti, babheke ngasentshonalanga. Baya kudibana baphange oonyana basempumalanga, base isandla kooEdom noMowabhi; oonyana baka-Amon babeve.</p> 
 <p><a name="an_11:15">11:15</a> UYehova wosisingela phantsi isibhaxa solwandle lwaseYiputa, alingise ngesandla sakhe kuwo uMlambo ekuvutheni komoya wakhe, awubethe ube yimilanjana esixhenxe, abaweze beneembadada.</p> 
 <p><a name="an_11:16">11:16</a> Kuya kubakho umendo wamasalela abantu bakhe, abaya kusala eAsiriya, njengoko kwaba njalo kumaSirayeli, mini anyuka ephuma ezweni leYiputa.</p> 
 <p><a name="an_12:1">12:1</a> Uya kuthi wena ngaloo mini, Ndiyabulela kuwe, Yehova,  ngokokuba ubundiqumbele, waza wabuya umsindo wakho,  wandithuthuzela wena.</p> 
 <p><a name="an_12:2">12:2</a> Yabona, uThixo ukukusindiswa kwam; ndikholosile,  andikwantyi; ngokokuba iqhayiya lam nengoma yam nguYa,  nguYehova obuye waba lusindiso kum.</p> 
 <p><a name="an_12:3">12:3</a> Ngoko ke niya kukha amanzi ninemihlali emithonjeni yosindiso;</p> 
 <p><a name="an_12:4">12:4</a> nithi ngaloo mini, Bulelani kuYehova, nqulani igama lakhe,  zaziseni ezizweni izenzo zakhe, izenzo zakhe ezincamisayo;  likhankanyeni igama lakhe ukuba liyingxonde.</p> 
 <p><a name="an_12:5">12:5</a> Mbetheleni uhadi uYehova; ngokuba enze ngobungangamsha;  makwazeke oko ehlabathini lonke.</p> 
 <p><a name="an_12:6">12:6</a> Tsholoza umemelele, wena mmi waseZiyon; ngokuba mkhulu phakathi kwakho oyiNgcwele kaSirayeli.</p> 
 <p><a name="an_13:1">13:1</a> Isihlabo esisingisele kwiBhabheli, awasibonayo uIsaya,  unyana ka-Amotsi.</p> 
 <p><a name="an_13:2">13:2</a> Nyusani ibhanile phezu kwentaba eluqayi, baphakamiseleni ilizwi; khobani ngesandla, bangene emasangweni amanene.</p> 
 <p><a name="an_13:3">13:3</a> Mna ndibawisele umthetho abangcwalisiweyo bam, ndiwabizele umsindo wam amagorha am, abadlamkileyo bam abanekratshi.</p> 
 <p><a name="an_13:4">13:4</a> Yiveni ingxokolo ezintabeni, ngathi yeyabantu abaninzi.  Yiveni ingxokolo yezikumkani zeentlanga, zihlanganisene;  uYehova wemikhosi uhlanganisa umkhosi wemfazwe.</p> 
 <p><a name="an_13:5">13:5</a> Bavela ezweni elikude, ekupheleni kwamazulu-nguYehova nezixhobo zengqumbo yakhe, ukuba alonakalise ilizwe lonke.</p> 
 <p><a name="an_13:6">13:6</a> Bhombolozani, kuba isondele imini kaYehova, ivela ngokwembuqo kuSomandla.</p> 
 <p><a name="an_13:7">13:7</a> Ngenxa yoko ziwile iingalo zonke, zonke iintliziyo zabantu zinyibilikile.</p> 
 <p><a name="an_13:8">13:8</a> Bakhwankqile, bafikelwe kukupenapena nayinimba;  bayazibhijabhija njengozalayo, bakhwankqiswe ulowo nguwabo;  ubuso babo bubuso bamalangatye.</p> 
 <p><a name="an_13:9">13:9</a> Yabona, imini kaYehova iyeza, inobujorha, iphuphuma umsindo, ishushu, ukuba ilenze libe senkangala ilizwe,  ibatshabalalise aboni balo kulo.</p> 
 <p><a name="an_13:10">13:10</a> Kuba iinkwenkwezi zezulu namakroza alo akayi kukhanyisa kukhanya kwawo; liya kuba mnyama ilanga ekuphumeni kwalo,  inyanga ingabi mhlophe ukukhanya kwayo.</p> 
 <p><a name="an_13:11">13:11</a> Ndolivelela elimiweyo ngenxa yobubi balo, nabangendawo ngenxa yobugwenxa babo, ndiliphelise ikratshi labakhukhumeleyo,  ndilithobele phantsi ikratshi labangcangcazelisi;</p> 
 <p><a name="an_13:12">13:12</a> ndiwenze amadoda anqabe ngaphezu kwegolide engcwengiweyo,  noluntu lunqabe ngaphezu kwegolide ecikizekileyo yakwaOfire.</p> 
 <p><a name="an_13:13">13:13</a> Ngenxa yoko ndiya kuligungqisa izulu, nehlabathi linyikime, lishenxe endaweni yalo ngokuphuphuma komsindo kaYehova wemikhosi, ngemini yokuvutha komsindo wakhe;</p> 
 <p><a name="an_13:14">13:14</a> bathi ke, njengebhadikazi elisukeliswayo, nanjengomhlambi ongenamhlanganisi, babheke elowo kubantu bakowabo, basabele elowo ezweni lakowabo.</p> 
 <p><a name="an_13:15">13:15</a> Bonke abo bafunyenweyo baya kuhlatywa amahlanza, bonke abo babanjiweyo bawe likrele.</p> 
 <p><a name="an_13:16">13:16</a> Zocunyuzwa iintsana zabo phambi kwamehlo abo, ziphangwe izindlu zabo, balalwe abafazi babo.</p> 
 <p><a name="an_13:17">13:17</a> Yabona, ndibaxhoxhela amaMedi angayibekiyo isilivere,  angayinanzileyo negolide.</p> 
 <p><a name="an_13:18">13:18</a> Izaphetha zawo ziya kukhahlela amadodana, nesiqhamo sesizalo angabi namfesane siso; iliso lawo lingabi nanceba kubo abantwana.</p> 
 <p><a name="an_13:19">13:19</a> IBhabheli, ikhazikhazi lezikumkani, isihombo sekratshi lamaKaledi, iya kuba njengokubhukuqa kukaThixo iSodom neGomora.</p> 
 <p><a name="an_13:20">13:20</a> Ayi kumiwa naphakade, ayi kuza ihlalwe ezizukulwaneni ngezizukulwana, angagxumeki ntente khona nomArabhi, nabalusi bangakhi khona buhlanti.</p> 
 <p><a name="an_13:21">13:21</a> Obutha khona amarhamncwa omqwebedu, zizale izindlu zabo zizihuluhulu, kuhlale iinciniba khona, kuqakathe izinto ezimaxhonti khona;</p> 
 <p><a name="an_13:22">13:22</a> kulile amaxhwili ezingxandeni zabo ezinde, neempungutye emabhotweni okuxhamla ubuncwane; kusondele ukuza kwexesha layo,  nemini yayo ingalibali.</p> 
 <p><a name="an_14:1">14:1</a> Ngokuba uYehova uya kuba nemfesane kuYakobi, abuye awanyule amaSirayeli, awahlalise emhlabeni wakowawo, bathelele kuwo abasemzini, bahlomele endlwini kaYakobi.</p> 
 <p><a name="an_14:2">14:2</a> Ziya kuwathabatha izizwe, ziwazise endaweni yawo: bazifuye zona abendlu kaSirayeli emhlabeni kaYehova, zibe ngamakhoboka namakhobokazana, babe ngabathimbi babathimbi babo, babe nobukhosi kubaqhubi babo.</p> 
 <p><a name="an_14:3">14:3</a> Kuya kuthi, mini uYehova aniphumzayo ekwaphukeni kwenu,  nasekugungqeni kwenu, nasekukhonzeni okunzima, enakhonziswa ngako,</p> 
 <p><a name="an_14:4">14:4</a> nihlabe lo mzekeliso ngokumkani waseBhabheli, nithi, Utheni na ukupheza umqhubi! ukupheza umzi othisayo!</p> 
 <p><a name="an_14:5">14:5</a> UYehova ulwaphule uswazi lwabangendawo, intonga yabalawuli,</p> 
 <p><a name="an_14:6">14:6</a> ebizibetha izizwe ngokuphuphuma komsindo, ngokubetha okungenakupheza; ebizinyathela ngomsindo iintlanga ngokusukelwa okungenakubanjezelwa.</p> 
 <p><a name="an_14:7">14:7</a> Liphumle, lizolile ihlabathi lonke; bayagqabhuka bamemelele.</p> 
 <p><a name="an_14:8">14:8</a> Nayo imisipres ikuvuyele, imisedare yaseLebhanon ithi,  Kuseloko walalayo, akunyuki mgawuli usigawulayo.</p> 
 <p><a name="an_14:9">14:9</a> Elabafileyo ngaphantsi liyagungqa nguwe, ngokubona ukuza kwakho; likuxhoxhela abafileyo, zonke iinkunzi ezikhokelayo zehlabathi; liphakamisa ezitroneni zabo bonke ookumkani beentlanga.</p> 
 <p><a name="an_14:10">14:10</a> Zonke ziphela zasusela ngelithi kuwe, Nawe wenziwe ofayo njengathi na? usuke wafana nathi na?</p> 
 <p><a name="an_14:11">14:11</a> Buhliselwe kwelabafileyo ubungangamsha bakho, isandi semirhubhe yakho; kwandlelwe iimpethu ngaphantsi kwakho,  akugubungele amanundu.</p> 
 <p><a name="an_14:12">14:12</a> Utheni na ukuwa emazulwini, Khwezi, nyana wesifingo!  ukunqunyulwa uwe emhlabeni, mngquli weentlanga!</p> 
 <p><a name="an_14:13">14:13</a> Wena ke wathi entliziyweni yakho, Ndiyakunyukela emazulwini, ndiyinyuse itrone yam ibe ngaphezu kweenkwenkwezi zikaThixo; ndihlale entabeni yentlanganiso, engontsini yasentla.</p> 
 <p><a name="an_14:14">14:14</a> Ndiya kunyuka ngaphezu kweziganga zamafu, ndizifanise nOsenyangweni;</p> 
 <p><a name="an_14:15">14:15</a> kanti uya kuhliselwa kwelabafileyo, engontsini yomhadi.</p> 
 <p><a name="an_14:16">14:16</a> Abakubonayo baya kukuthi nzo ngamehlo, bakugqale, bathi,  Yiyo na le indoda ebiligungqisa ihlabathi, ebizinyikimisa izikumkani?</p> 
 <p><a name="an_14:17">14:17</a> eyalenza intlango elimiweyo, yayigungxula imizi yalo;  ayabavulela ababanjwa balo ukuba bagoduke?</p> 
 <p><a name="an_14:18">14:18</a> Bonke ookumkani beentlanga, bonke bephela, balele benozuko, elowo endlwini yakhe;</p> 
 <p><a name="an_14:19">14:19</a> ke wena ulahlelwe kude nengcwaba lakho, njengegatya elilisikizi; wambethe ababuleweyo, abahlatywe ngekrele, abahle baya ematyeni omhadi; njengesidumbu esinyashwe ngeenyawo.</p> 
 <p><a name="an_14:20">14:20</a> Akuyi kubandakanywa nabo engcwabeni, ngokokuba walonakalisayo ilizwe lakho, wababulala abantu bakho; ayiyi kuba nagama naphakade imbewu yabenzi bobubi.</p> 
 <p><a name="an_14:21">14:21</a> Oonyana bakhe balungiseleni ukusikwa, ngenxa yobugwenxa booyise, Mabangesuki balidle ilifa ihlabathi, bazalise elimiweyo ngemizi,</p> 
 <p><a name="an_14:22">14:22</a> Ndiya kusukela phezulu kubo, utsho uYehova wemikhosi,  iBhabheli ndiyinqumle ingabi nagama namasalela, nanyana nanzalo, utsho uYehova;</p> 
 <p><a name="an_14:23">14:23</a> ndiyenze ibe lilifa lokhwalimanzi nezadunge zamanzi,  ndiyitshayele ngomtshayelo wentshabalalo; utsho uYehova wemikhosi.</p> 
 <p><a name="an_14:24">14:24</a> Ufungile uYehova wemikhosi wathi, Inyaniso, njengoko ndicinge ngako, koba njalo; njengoko ndicebe ngako, koma ngolo hlobo;</p> 
 <p><a name="an_14:25">14:25</a> ukuba ndimaphule uAsiriya ezweni lam, ndimnyashe ngeenyawo ezintabeni zam, isuke kubo idyokhwe yakhe, usuke umthwalo wakhe esixhantini sabo.</p> 
 <p><a name="an_14:26">14:26</a> Lilo elo icebo elicetyiweyo ngehlabathi lonke; siso eso isandla esolukileyo phezu kweentlanga zonke.</p> 
 <p><a name="an_14:27">14:27</a> Kuba uYehova wemikhosi ucebile, ngubani na onokutshitshisa? nesandla sakhe eso solukile, ngubani na onokusibuyisa?</p> 
 <p><a name="an_14:28">14:28</a> Ngomnyaka wokufa kokumkani onguAhazi kwabakho esi sihlabo sithi:</p> 
 <p><a name="an_14:29">14:29</a> Musa ukuvuyelela, wena Filisti uphela, ngakuba yaphukile intonga ebikubetha; kuba engcanjini yenyoka kuphuma irhamba,  isiqhamo sayo sibe yinyoka etshisayo, ephaphazelayo.</p> 
 <p><a name="an_14:30">14:30</a> Baya kudla abazizisweli, abuthe ekholosile amahlwempu;  ndibulale ingcambu yakho ngendlala, abulawe amasalela akho.</p> 
 <p><a name="an_14:31">14:31</a> Bhomboloza, sango! Khala, mzi! Yitha amandla, wena Filisti uphela, ngokuba entla kuphuma umsi; akukho wahlukayo ebuthweni lakhe.</p> 
 <p><a name="an_14:32">14:32</a> Bathini na ukuphendula abathunywa beentlanga? Bathi,  UYehova uyisekile iZiyon, zozimela ngayo iintsizana zabantu bakhe.</p> 
 <p><a name="an_15:1">15:1</a> Isihlabo esisingisele kuMowabhi. Kuba ngobusuku iAri yakwaMowabhi ibhuqiwe, yadaka; kuba ngobusuku ibhuqiwe iKire yakwaMowabhi, yathi shwaka.</p> 
 <p><a name="an_15:2">15:2</a> Banyuke baya endlwini naseDibhon, ezigangeni, besiya kulila; phezu kweNebho naphezu kweMedebha uMowabhi uyabhomboloza; zonke iintloko zichetyiwe, zonke iindevu ziguyiwe.</p> 
 <p><a name="an_15:3">15:3</a> Ezitratweni zakhe babhinqa ezirhwexayo; phezu kwezindlu zakhona, nasezindaweni zeembutho zakhona, bonke bephela bayabhomboloza, besithi ngxa iinyembezi.</p> 
 <p><a name="an_15:4">15:4</a> Iyakhala iHeshbhon ne-Elale, lide laya kuvakala naseYahazi izwi labo; ngenxa yoko abaxhobileyo bakwaMowabhi benza isijwili, umphefumlo wabo uyajijitheka kubo.</p> 
 <p><a name="an_15:5">15:5</a> Intliziyo yam iyakhala ngokubona uMowabhi, omivalo ide yesa eTsohare, elithokazi elilizibulokazi; kuba banyuka eqhineni laseLuhiti belila; kuba endleleni yaseHoronayim bakhaliswa kukwaphulwa kwabo;</p> 
 <p><a name="an_15:6">15:6</a> kuba amanzi aseNimrim athe qoko; kuba bubunile utyani,  luphelile uhlaza, awukho umfuno.</p> 
 <p><a name="an_15:7">15:7</a> Ngenxa yoko intwana ebisele, ababeyenzile, ababeyiqwebile,  bayayithwala bayiweze esihlanjeni semingculuba.</p> 
 <p><a name="an_15:8">15:8</a> Kuba isikhalo siwuzungulezile umda wakwaMowabhi;  ukubhomboloza kwakhe kwesa e-Eglayim, kwesa naseBhere-elim ukubhomboloza kwakhe.</p> 
 <p><a name="an_15:9">15:9</a> Kuba amanzi aseDimon azele ligazi; ngokuba iDimon ndiyimisela ezinye izinto ezimbi; abasindileyo bakwaMowabhi nabaseleyo emhlabeni ndibamisela ingonyama.</p> 
 <p><a name="an_16:1">16:1</a> Thumelani iimvana kumlawuli welizwe, zivela eSela, zibheke entlango, ziye entabeni yentombi uZiyon.</p> 
 <p><a name="an_16:2">16:2</a> Kuba njengeentaka eziphekuziweyo, njengendlu yentaka esuselweyo, aya kuba njalo amagxamesi akwaMowabhi emazibukweni aseArnon, esithi,</p> 
 <p><a name="an_16:3">16:3</a> Siphe iqhinga, yahlula; misa isithunzi sakho sibe njengobusuku emini enkulu; fihla abagxothiweyo, musa ukumncetheza obhadubhadulayo.</p> 
 <p><a name="an_16:4">16:4</a> Mabaphambukele kuwe abagxothiweyo bam; ube lisithe kuye uMowabhi phambi kombhuqi; ngokuba umkhamangi ugqibele, umbhuqi uphelile, abanyashi batshatyalalisiwe ezweni.</p> 
 <p><a name="an_16:5">16:5</a> Kuya kuzinziswa itrone ngenceba, kuhlale phezu kwayo onenyaniso, ententeni kaDavide: umgwebi okhathalele okusesikweni, okhawulezayo ukulungisa.</p> 
 <p><a name="an_16:6">16:6</a> Silivile ikratshi likaMowabhi, ikratshi elikhulu. Hayi,  ukukratsha kwakhe! Hayi, ikratshi lakhe nokuphuphuma komsindo wakhe, ukuphololoza kwakhe into engeyiyo!</p> 
 <p><a name="an_16:7">16:7</a> Ngako oko uMowabhi uya kubhomboloza ngenxa kaMowabhi; bonke bephela baya kubhomboloza; niya kunkwinizela izicumba zeerasintyisi zaseKir-hareshete, nithe dakumba kanye.</p> 
 <p><a name="an_16:8">16:8</a> Kuba amasimi aseHeshbhon antshwenyile, nomdiliya waseSibhema. Abantu beentlanga bayivithile imidiliya yawo yohlobo; ibide yaya kufika eYazere, yanabela entlango, amasebe ayo anaba ada awela ulwandle.</p> 
 <p><a name="an_16:9">16:9</a> Ngenxa yoko ndiyawulilela ngokulila kweYazere umdiliya waseSibhema; ndikunyakamisa ngeenyembezi zam, Heshbhon, nawe Elale, ngokuba ukuvunwa kweziqhamo zakho nokuvunwa kweediliya zakho kufikelwe ngamayeyeye.</p> 
 <p><a name="an_16:10">16:10</a> Isukile imivuyo nemigcobo entsimini echumayo;  akusamemelelwa ezidiliyeni, akusadunywa nokudunywa; umxovuli akasaxovuli newayini emkhombeni; ndiwaphelisile amayeyeye.</p> 
 <p><a name="an_16:11">16:11</a> Ngenxa yoko izibilini zam ziyahlokoma njengohadi ngoMowabhi, nento ephakathi kwam ngeKir-beres.</p> 
 <p><a name="an_16:12">16:12</a> Kuya kuthi, xa athe wabonakala, xa athe wazidinisa uMowabhi esigangeni, wangena engcweleni yakhe ukuba athandaze,  asuke angabi nakuthini.</p> 
 <p><a name="an_16:13">16:13</a> Lilo elo ilizwi, awalithethayo uYehova ngoMowabhi kwanini.</p> 
 <p><a name="an_16:14">16:14</a> Kaloku ke uYehova uthetha esithi, Ngeminyaka emithathu,  njengeminyaka yomqeshwa, buya kucukucezwa ubuqaqawuli bukaMowabhi, naloo ngxokolo yonke eninzi, amasalela abe mancinane, abe mbalwa, angabi makhulu.</p> 
 <p><a name="an_17:1">17:1</a> Isihlabo esisingisele kwiDamasko. Yabona, iDamasko iya kususwa ekubeni ngumzi, ibe ngumwewe owileyo.</p> 
 <p><a name="an_17:2">17:2</a> Ishiyiwe imizi yaseArohere; iya kuba yeyemihlambi, ibuthe khona, kungabikho uyothusayo;</p> 
 <p><a name="an_17:3">17:3</a> ipheliswe inqaba kwaEfrayim nobukumkani kwiDamasko,  amasalela ama-Aram abe njengobuqaqawuli boonyana bakaSirayeli;  utsho uYehova wemikhosi.</p> 
 <p><a name="an_17:4">17:4</a> Kuya kuthi ngaloo mini, busweleke ubuqaqawuli bukaYakobi,  ingcumbeke inyama yakhe etyebileyo.</p> 
 <p><a name="an_17:5">17:5</a> Kuya kuba njengomvuni ehlanganisa ingqolowa emiyo, ingalo yakhe isika izikhwebu, kube njengokubhikica izikhwebu esihlanjeni samaRafa;</p> 
 <p><a name="an_17:6">17:6</a> kusale okubhikicwayo khona, njengasekuvuthululweni komnquma; amabhumbulu abe mabini namathathu emancamini phezulu,  abe mane namahlanu ezimbaxeni zawo umthi oneziqhamo; utsho uYehova, uThixo kaSirayeli.</p> 
 <p><a name="an_17:7">17:7</a> Ngaloo mini umntu uya kondela kuMenzi wakhe, amehlo akhe akhangele koyiNgcwele kaSirayeli;</p> 
 <p><a name="an_17:8">17:8</a> anganoneleli izibingelelo, izenzo zezandla zakhe,  angayikhangeli into eyenziwa yiminwe yakhe, noAshera, nezithixo zelanga.</p> 
 <p><a name="an_17:9">17:9</a> Ngaloo mini imizi yakhe enqabileyo iya kuba ngamanxuwa asezintshinyeleni zehlathi, nawasezincotsheni zeentaba,  abawashiyayo phambi koonyana bakaSirayeli; koba senkangala.</p> 
 <p><a name="an_17:10">17:10</a> Ngokokuba umlibele uThixo, umsindisi wakho, akwalikhumbula neliwa lokunqaba kwakho; ngenxa yoko watyala izityalo ezimnandi, wamilisela kuzo iintswazi zomdiliya wasemzini.</p> 
 <p><a name="an_17:11">17:11</a> Ngemini yokutyala kwakho wawubiyela, kusasa wayityatyambisa imbewu yakhosisitha sokwindla eso ngemini yesifo, nomvandedwa obulalayo.</p> 
 <p><a name="an_17:12">17:12</a> Yeha, ukuguguma kwezizwe ezininzi, ziguguma njengokuguguma kweelwandle! Yeha, ukungxola kwezizwe, zingxola njengokungxola kwamanzi anamandla!</p> 
 <p><a name="an_17:13">17:13</a> Izizwe zingxola njengokungxola kwamanzi amaninzi; ke uThixo wozikhalimela, zisabe ziye kude, zisukelwe njengomququ weentaba phambi komoya, njengefukufuku lothuli phambi kwesaqhwithi.</p> 
 <p><a name="an_17:14">17:14</a> Ngexa langokuhlwa, nanko zikhwankqile; kungekasi, azikho.  Siso eso isahlulo sabasidywidayo, nelifa labasiphangayo.</p> 
 <p><a name="an_18:1">18:1</a> Yeha ke, ilizwe lenzwinini yamaphiko, eliphesheya kwemilambo yakwaKushi:</p> 
 <p><a name="an_18:2">18:2</a> elithuma izigidimi ngolwandle ngemikhombe yemikhanzi phezu kwamanzi! Ndithi, Hambani, bathunywa banamendu, niye kuhlanga olude, olugudileyo, kubantu aboyikekayo ngapha nangapha,  kuhlanga olumithetho inzima, olugqushayo, olulizwe licandwacandwe yimilambo!</p> 
 <p><a name="an_18:3">18:3</a> Nonke bemi belimiweyo, nani bahleli ehlabathini, xa kuthe kwenyuka ibhanile ezintabeni, khangelani; xa kuthe kwavuthelwa isigodlo, yivani.</p> 
 <p><a name="an_18:4">18:4</a> Ngokuba utshilo uYehova kum ukuthi, Ndiya kuzola, ndibonele ndisendaweni yam; kufudumele, lisile, likho ilanga, kukho ilifu lombethe ekufudumaleni ngexa lokuvuna.</p> 
 <p><a name="an_18:5">18:5</a> Kuba phambi kokuvuna, akugqibela ukuphuma amathupha,  intyantyambo yakuba yidiliya emuncu: uya kuwanqumla amasebe ngesitshetshe, awasuse awavikive anabayo.</p> 
 <p><a name="an_18:6">18:6</a> Onke aya kushiywa abe ngawamaxhalanga eentaba, abe ngawamarhamncwa elizwe; amaxhalanga adlulise ihlobo phezu kwawo, onke amarhamncwa elizwe adlulise ubusika phezu kwawo.</p> 
 <p><a name="an_18:7">18:7</a> Ngelo xesha kuya kusiwa kuYehova wemikhosi isithabathaba,  esingabantu abade, abagudileyo, bephuma kubantu aboyikekayo abangapha nangapha; kuhlanga olumithetho inzima, olugqushayo,  olulizwe licandwacandwe yimilambo; sisiwe endaweni yegama likaYehova wemikhosi, entabeni yaseZiyon.</p> 
 <p><a name="an_19:1">19:1</a> Isihlabo esisingisele kwiYiputa. Bona ke uYehova ekhwele efini elinamendu, uza eYiputa. Ziya kudidizela izithixo ezingento zaseYiputa phambi kwakhe, intliziyo yeYiputa inyibilika phakathi kwayo.</p> 
 <p><a name="an_19:2">19:2</a> AmaYiputa ndiya kuwaxhokonxela kwa-amaYiputa, alwe elowo nomzalwana wakhe, elowo nommelwane wakhe, umzi nomzi,  ubukumkani nobukumkani.</p> 
 <p><a name="an_19:3">19:3</a> Wothiwa qongqololo umoya wamaYiputa phakathi kwawo;  ndiliginye icebo lawo, aquqele kwizithixo ezingento,  nakwabadumze layo, nakwabaneshologu, nakoosiyazi;</p> 
 <p><a name="an_19:4">19:4</a> ndiwavingcele amaYiputa ngesandla senkosi esilukhuni,  alawulwe ngukumkani onengcwangu; itsho iNkosi, uYehova wemikhosi.</p> 
 <p><a name="an_19:5">19:5</a> Aya kuthi qoko amanzi aselwandle, utshe wome umlambo;</p> 
 <p><a name="an_19:6">19:6</a> zinuke izibhaxa zawo, iwuthe itshe imijelo yoMnayile waseYiputa, zishwabane iingcongolo nemikhanzi.</p> 
 <p><a name="an_19:7">19:7</a> Iintili ezingakuMnayile, ngasechwebeni loMnayile, nento yonke ehlwayelweyo, iya koma, iphetshethwe ingabikho.</p> 
 <p><a name="an_19:8">19:8</a> Baya kuncwina ababambisi beentlanzi, bambambazele bonke abaphosa iqherhu eMnayileni, bathi matshamatsha abaneka umnatha phezu kwamanzi.</p> 
 <p><a name="an_19:9">19:9</a> Baya kudana abasebenzi beflakisi echazwayo, nabaluki belinen emhlophe;</p> 
 <p><a name="an_19:10">19:10</a> zithiwe vithivithi iintsika zalo, ube buhlungu umphefumlo wabo bonke abasebenzela umvuzo.</p> 
 <p><a name="an_19:11">19:11</a> Bazizimathane zodwa abathetheli baseTsohan; amaphakathi alumkileyo kaFaro, icebo labo libubutyhakala. Ningathini na ukuthi kuFaro, Ndingunyana wezilumko, ndingunyana wookumkani bamandulo?</p> 
 <p><a name="an_19:12">19:12</a> Ziphi na, ziphi na ke izilumko zakho? Mazikuxelele kaloku,  ziyazi into ayicebileyo uYehova wemikhosi ngeYiputa.</p> 
 <p><a name="an_19:13">19:13</a> Bazizimathane abathetheli baseTsohan, balukuhliwe abathetheli baseNofu; bayilahlekisile iYiputa abayimbombo yezizwe zayo.</p> 
 <p><a name="an_19:14">19:14</a> UYehova uthululele embilinini wayo umoya wobugwenxa, ukuba bayilahlekise iYiputa ekwenzeni kwayo konke, njengokugxadazela kwenxila emhlanzweni walo.</p> 
 <p><a name="an_19:15">19:15</a> IYiputa ayiyi kuba nasenzo isenzayo intloko kwanomsila,  isebe lesundu nomzi womlambo,</p> 
 <p><a name="an_19:16">19:16</a> Ngaloo mini amaYiputa aya kuba njengabafazi, agubhe,  ankwantye phambi kokulingisa ngesandla kukaYehova wemikhosi,  alingisa ngaso kuwo.</p> 
 <p><a name="an_19:17">19:17</a> Umhlaba wakwaYuda woyixhalabisa iYiputa; athi othe wawukhankanya kuyo, ankwantye, ngenxa yecebo likaYehova wemikhosi, alicebileyo ngayo.</p> 
 <p><a name="an_19:18">19:18</a> Ngaloo mini imizi emihlanu ezweni lamaYiputa iya kuthetha intetho yelakwaKanan, ifunge uYehova wemikhosi; omnye kuya kuthiwa yi-Ir-heres.</p> 
 <p><a name="an_19:19">19:19</a> Ngaloo mini kuya kubakho isibingelelo kuYehova phakathi kwelizwe lamaYiputa, nelitye elimisiweyo kuYehova ngasemdeni walo.</p> 
 <p><a name="an_19:20">19:20</a> Oko koba ngumqondiso nobungqina kuYehova wemikhosi ezweni lamaYiputa; xa athe akhala kuYehova ngenxa yabaxinezeli bawo,  wowathumela umsindisi nomthetheleli, awahlangule.</p> 
 <p><a name="an_19:21">19:21</a> UYehova uya kuzazisa kumaYiputa, amazi uYehova amaYiputa ngaloo mini, amkhonze ngemibingelelo nangeminikelo yokudla;  abhambathise ngezibhambathiso kuYehova, azizalise.</p> 
 <p><a name="an_19:22">19:22</a> UYehova uya kuwabetha ke amaYiputa, ebetha ephilisa;  abuyele kuYehova, yena athandazeke ngawo, awaphilise.</p> 
 <p><a name="an_19:23">19:23</a> Ngaloo mini kuya kubakho umendo ophuma eYiputa, oya eAsiriya; eze ama-Asiriya eYiputa, amaYiputa aye eAsiriya,  akhonze uYehova amaYiputa kunye nama-Asiriya.</p> 
 <p><a name="an_19:24">19:24</a> Ngaloo mini amaSirayeli aya kuba sisahlulo sesithathu kumaYiputa nakuma-Asiriya, eyintsikelelo phakathi kwehlabathi;</p> 
 <p><a name="an_19:25">19:25</a> ewasikelela uYehova wemikhosi, esithi, Nisikelelwe,  maYiputa, bantu bam; ma-Asiriya, msebenzi wezandla zam;  maSirayeli, lifa lam.</p> 
 <p><a name="an_20:1">20:1</a> Ngomnyaka wokuza kukaTartan eAshdode, ethunywe nguSargon,  ukumkani waseAsiriya (walwa neAshdode, wayithimba), ngelo xesha,</p> 
 <p><a name="an_20:2">20:2</a> wathetha uYehova ngoIsaya unyana ka-Amotsi, esithi, Yiya ukhulule ingubo erhwexayo emanqeni akho, uzikhulule iimbadada ezinyaweni zakho. Wenjenjalo ke, wahamba ze, engenazo neembadada.</p> 
 <p><a name="an_20:3">20:3</a> Wathi ke uYehova, Njengokuba umkhonzi wam uIsaya ehambe ze,  engenambadada, iminyaka emithathu, waba ngumqondiso nesimanga kwiYiputa nakwaKushi:</p> 
 <p><a name="an_20:4">20:4</a> uya kwenjenjalo ukumkani waseAsiriya ukubaqhuba abathinjiweyo baseYiputa, nabafudusiweyo bakwaKushi, abantwana namadoda amakhulu, beze, bengenambadada, behamba ngeempundu,  intoleyo eziintloni kwiYiputa.</p> 
 <p><a name="an_20:5">20:5</a> Baya kuqhiphuka umbilini badane nguKushi, inqolonci yabo,  nayiYiputa, iqhayiya labo;</p> 
 <p><a name="an_20:6">20:6</a> bathi ke abemi bolo nxweme ngaloo mini, Yabonani, inje inqolonci yethu, esasabela kuyo ukuba sincedwe, sihlangulwe kukumkani waseAsiriya; singathini na ke ukusinda thina?</p> 
 <p><a name="an_21:1">21:1</a> Isihlabo esisingisele kwintlango yaselwandle.  Njengezaqhwithi zasezantsi zikhukula, kuphuma into entlango,  ezweni eloyikekayo.</p> 
 <p><a name="an_21:2">21:2</a> Ndiboniswe umbono olukhuni: inginingini linginiza, umbhuqi ebhuqa. Nyuka, Elam; ngqinga, Madayi; ukuncwina kwabo konke ndiya kuphelisa.</p> 
 <p><a name="an_21:3">21:3</a> Ngenxa yoko azele amanqe am kukuzibhijabhija, inimba indifikele njengenimba yozalayo; ndiyapenapena, andiva;  ndikhwankqile, andiboni.</p> 
 <p><a name="an_21:4">21:4</a> Intliziyo yam iyadinga, ukududuzela kundidandathekisile;  ungcwalazi, into endiyilangazelelayo, ulwenze into endigubhisayo.</p> 
 <p><a name="an_21:5">21:5</a> Kulungiswa isithebe, kuboniselwa umboniselo, kuyadliwa,  kuyaselwavukani, bathetheli, thambisani iingweletshetshe.</p> 
 <p><a name="an_21:6">21:6</a> Ngokuba itsho kum iNkosi, ukuthi, Yiya umise umboniseli,  athi akubona into aze kuyixela.</p> 
 <p><a name="an_21:7">21:7</a> Wabona umkhoko wabakhweli, abamahashe bengababini,  nabakhweli bamaesile, nabakhweli beenkamela; wabaza iindlebe,  wazibaza kakhulu kunene.</p> 
 <p><a name="an_21:8">21:8</a> Wadanduluka ngelengonyama, esithi, Nkosi, kususela koko ndimi emboniselweni emini, ndizimisile esigxineni sam ubusuku ngobusuku.</p> 
 <p><a name="an_21:9">21:9</a> Ke, yabona, kweza umkhoko wamadoda, abamahashe bengababini.  Wasusela wathi, Iwile, iwile iBhabheli; yonke imifanekiso eqingqiweyo yoothixo bayo uyaphulele emhlabeni.</p> 
 <p><a name="an_21:10">21:10</a> Wena, nto yam ibhuliweyo, ngqolowa yesanda sam,  endikuvileyo kuYehova wemikhosi, uThixo kaSirayeli, ndikuxelile kuni.</p> 
 <p><a name="an_21:11">21:11</a> Isihlabo esisingisele kothe cwaka. Omemeza kum ekwelakwaSehire, uthi, Mlindi, kuxa liphi na ebusuku? mlindi,  kuxa liphi na ebusuku?</p> 
 <p><a name="an_21:12">21:12</a> Uthi umlindi, Kuyeza ukusa, kwanobusuku. Ukuba niyabuza,  buzani; buyani, yizani.</p> 
 <p><a name="an_21:13">21:13</a> Isihlabo esisingisele kwelaseArabhi. KwelaseArabhi niya kulalisa emxawukeni, nina mikhoko yamaDedan.</p> 
 <p><a name="an_21:14">21:14</a> Baziseleni amanzi abanxaniweyo; nina, bemi bakwaTema,  nibakhawulele ngesonka abaphalaphalayo.</p> 
 <p><a name="an_21:15">21:15</a> Ngokuba baphalaphaliswa ngamakrele, amakrele athiwe kruthu, nasisaphetha esityhidiweyo, nayimfazwe enzima.</p> 
 <p><a name="an_21:16">21:16</a> Ngokuba iNkosi itshilo kum ukuthi, Kwakulo mnyaka,  njengeminyaka yomqeshwa, buya kuphela ubuqaqawuli bonke bakwaKedare;</p> 
 <p><a name="an_21:17">21:17</a> abe mbalwa amasalela enani lezaphetha zamagorha, oonyana bakaKedare; ngokuba uYehova uThixo kaSirayeli uthethile.</p> 
 <p><a name="an_22:1">22:1</a> Isihlabo esisingisele kumfula wombono. Ukholose ngantoni na kaloku, le nto unyukileyo waya phezu kwezindlu wonke uphela?</p> 
 <p><a name="an_22:2">22:2</a> Wena uzeleyo kukungxola, wena mzi uxokozelayo, wena nqaba ivuyelelayo; ababuleweyo bakho ababulawanga likrele, abafanga yimfazwe.</p> 
 <p><a name="an_22:3">22:3</a> Bonke abaphathi bakho babaleka kunye, bakhonkxwe kungabangakho saphetha; bonke abafunyanwa kuwe bakhonkxwa kunye ekubalekeleni kwabo kude.</p> 
 <p><a name="an_22:4">22:4</a> Ngenxa yoko ndathi, Susani amehlo kum, ndikwenze kube krakra ukulila kwam; musani ukundizama ngokundithuthuzela ngenxa yokubhuqwa kwentombi yabantu bakowethu.</p> 
 <p><a name="an_22:5">22:5</a> Ngokuba ifikelwe ngumhla wokudungwadungwa, wokugqushwa,  wokuqungwaqungwa, okuvela kwiNkosi uYehova wemikhosi, emfuleni wombono; umhla wokuwiselwa phantsi iindonga, wokuzibika ezintabeni.</p> 
 <p><a name="an_22:6">22:6</a> AmaElam aqubule umphongolo, eneenqwelo zokulwa ezinamadoda na bamahashe; amaKiri ahlube iingweletshetshe.</p> 
 <p><a name="an_22:7">22:7</a> Zathi ke iintili zakho ezintle zazala ziinqwelo zokulwa,  bathi abamahashe bamisa bemisile esangweni.</p> 
 <p><a name="an_22:8">22:8</a> Wasibhenqa isigqubuthelo sakwaYuda; waza wena ngaloo mini wabheka esikrweqeni sendlu yehlathi.</p> 
 <p><a name="an_22:9">22:9</a> Nazibona iintanda zomzi kaDavide ukuba ninzi, nahlanganisa amanzi echibi lasezantsi;</p> 
 <p><a name="an_22:10">22:10</a> izindlu zaseYerusalem nazibala; nazidiliza izindlu, ukuze ninqabise udonga.</p> 
 <p><a name="an_22:11">22:11</a> Nenza isigingqi samanzi echibi elidala phakathi kweendonga zombini, anakhangela kumenzi wale nto, anambeka owayibumbayo kwakudala.</p> 
 <p><a name="an_22:12">22:12</a> INkosi, uYehova wemikhosi, ngaloo mini yabizela ekulileni,  nasekumbambazeleni, nasekuchebeni intloko, nasekubhinqeni iingubo ezirhwexayo;</p> 
 <p><a name="an_22:13">22:13</a> kanti kusuke kwaba yimihlali nemivuyo, kusoselwa iinkomo,  kuxhelwa iigusha, kudliwa inyama, kuselwa iwayini; kudliwa,  kuselwa, kuba kusithiwa, Ngomso soba sesifile.</p> 
 <p><a name="an_22:14">22:14</a> UYehova wemikhosi wazityhila ngokwakhe ezindlebeni zam,  wathi, Nento, ukuba nokha nicanyagushelwe obo bugwenxa, nide nife! itsho iNkosi, uYehova wemikhosi.</p> 
 <p><a name="an_22:15">22:15</a> Yatsho iNkosi, uYehova wemikhosi, ukuthi, Hamba uye kwelaa gosa, kuShebhena umphathi wendlu, uthi,</p> 
 <p><a name="an_22:16">22:16</a> Unantoni na apha, unabani na apha, ukuba nje uzixholele ingcwaba apha, njengoxhola ingcwaba lakhe phezulu, ezikrolela ikhaya engxondorheni?</p> 
 <p><a name="an_22:17">22:17</a> Yabona, uYehova uya kukudandalazisa ngokudandalazisa kwendoda, akuxhakamfule, akuqinise.</p> 
 <p><a name="an_22:18">22:18</a> Uya kukuthandela akuthandele, ube yinto yokunqakulisa,  imbumbulu esinga ezweni elibanzi ngeenxa zombini. Uya kufela apho, zibe lapho iinqwelo zobuqaqawuli bakho, wena, hlazo lendlu yenkosi yakho.</p> 
 <p><a name="an_22:19">22:19</a> Ndokuguzula usuke ebugoseni bakho, akugungxule ebumeni bakho.</p> 
 <p><a name="an_22:20">22:20</a> Kuya kuthi ngaloo mini, ndibize umkhonzi wam, uEliyakim unyana kaHilekiya;</p> 
 <p><a name="an_22:21">22:21</a> ndimambathise iingubo zakho zangaphantsi, ndimbophe ngombhinqo wakho, ndimnikele esandleni ulawulo lwakho, abe nguyise wabemi baseYerusalem nowabendlu kaYuda.</p> 
 <p><a name="an_22:22">22:22</a> Ndiya kusibeka isitshixo sendlu kaDavide esixhantini sakhe, avule kungabikho uvalayo, avale kungabikho uvulayo;</p> 
 <p><a name="an_22:23">22:23</a> ndimbethelele abe sisikhonkwane endaweni eqinileyo; abe yitrone yozuko kwindlu kayise.</p> 
 <p><a name="an_22:24">22:24</a> Baya kubuxhoma kuye bonke ubunzima bendlu kayise, amagatya neempakatha, yonke impahla encinane, kuthabathele empahleni ezizidendeleko, kuse empahleni yonke eyimiphanda.</p> 
 <p><a name="an_22:25">22:25</a> Ngaloo mini, utsho uYehova wemikhosi, siya kususwa isikhonkwane, eso sibethelelwe endaweni eqinileyo, sixakaxwe,  siwe, unqanyulwe umthwalo ophezu kwaso; ngokuba uYehova ethethile.</p> 
 <p><a name="an_23:1">23:1</a> Isihlabo esisingisele kwiTire. Bhombolozani, nina zinqanawa zaseTarshishe, ngokuba ibhuqiwe, akwabakho ndlu, akwabakho kungena.</p> 
 <p><a name="an_23:2">23:2</a> Bakutyhilelwe ezweni lamaKiti. Yithini cwaka, bemi bonxweme; wena uzaliswe ngabarhwebi baseTsidon, abawela ulwandle.</p> 
 <p><a name="an_23:3">23:3</a> Yayisemanzini amakhulu imbewu yaseSihore, ukuvuna koMnayile kwaba lungeniselo kuyo; yaba yindawo yokurhweba kweentlanga.</p> 
 <p><a name="an_23:4">23:4</a> Dana, Tsidon; kuba luthethile ulwandle, inqaba yolwandle,  lwathi, Andizibhijabhijanga, andizalanga, andikhulisanga mlisela, andondlanga mthinjana.</p> 
 <p><a name="an_23:5">23:5</a> Lothi lwakuthi ukuthi ukufika olu daba eYiputa, basuke bazibhijabhije ngodaba olungeTire.</p> 
 <p><a name="an_23:6">23:6</a> Welelani niye eTarshishe; bhombolozani, bemi bonxwene.</p> 
 <p><a name="an_23:7">23:7</a> Kunje na kuwe, wena mvuyeleli, ukuvela kwakho kukho kwasemihleni yamandulo, iinyawo zakho zakusa kude, ukuba uye kuthi vu?</p> 
 <p><a name="an_23:8">23:8</a> Ngubani na lo ucebe le nto ngeTire, ngomzi othwesa ngezithsaba, obarhwebi bawo bangabathetheli, obathengeli bawo bangabazukileyo behlabathi?</p> 
 <p><a name="an_23:9">23:9</a> Icetywe nguYehova wemikhosi, ukuba angcolise ubungangamsha bamakhazikhazi onke, ukuba acukuceze bonke abazukileyo behlabathi.</p> 
 <p><a name="an_23:10">23:10</a> Canda kulo ilizwe lakowenu njengoMnayile, ntombi inguTarshishe; akusekho luqhwemesha lukuxinileyo.</p> 
 <p><a name="an_23:11">23:11</a> Isandla sakhe usolulele phezu kolwandle, ugungqise izikumkani. UYehova uwise umthetho ngelakwaKanan wokutshabalalisa iinqaba zalo.</p> 
 <p><a name="an_23:12">23:12</a> Wathi, Akuyi kuba sabuya udlamke, nkazana idlwengulweyo,  ntombi inguTsidon. Suk ume, welela kumaKiti; nalapho akuyi kuba nakuphumla.</p> 
 <p><a name="an_23:13">23:13</a> Yabona, ilizwe lamaKaledi, ngabantu ababengekho;  ama-Asiriya abamisela ukuba babe ngabomqwebedu; bamisa iimboniselo zabo, bezinqika iingxande zalo ezinde, bezenza umwewe.</p> 
 <p><a name="an_23:14">23:14</a> Bhombolozani, zinqanawa zaseTarshishe, ngokuba ibhuqiwe inqaba yenu.</p> 
 <p><a name="an_23:15">23:15</a> Kuya kuthi ngaloo mini, ilityalwe iTire iminyaka engamashumi asixhenxe, njengemihla yokumkani omnye. Ekupheleni kweminyaka engamashumi asixhenxe kuya kwenzeka kwiTire ngokwengoma yehenyukazi, ethi,</p> 
 <p><a name="an_23:16">23:16</a> Thabatha uhadi uwujikajike umzi, henyukazi lilityelweyo;  betha kamnandi; vuma iingoma ezininzi, ukuze ukhunjulwe.</p> 
 <p><a name="an_23:17">23:17</a> Kuya kuthi ekupheleni kweminyaka emashumi asixhenxe,  ayivelele iTire uYehova, ibuyele elutsheqweni lwayo, ihenyuzane nezikumkani zonke zehlabathi eziphezu komhlaba;</p> 
 <p><a name="an_23:18">23:18</a> lube ngcwele kuYehova urhwebo lwayo notsheqo lwayo; aluyi kubekwa, aluyi kuqwetywa; kuba urhwebo lwayo luya kuba lolwabahleli phambi koYehova, ukuze badle bahluthe, nokuze bambathe ngokobunene.</p> 
 <p><a name="an_24:1">24:1</a> Yabona uYehova ulithi qongqololo ihlabathi, ulenza amagqagala, uyabuphethula ubuso balo, uyabachithachitha abemi balo;</p> 
 <p><a name="an_24:2">24:2</a> kube mfani-nye abantu nababingeleli, kube mfani-nye ikhoboka nenkosi yalo, kube mfani-nye ikhobokazana nenkosikazi yalo, kube mfani-nye othengayo nothengisayo, kube mfani-nye obolekayo nobolekwayo,</p> 
 <p><a name="an_24:3">24:3</a> kube mfani-nye umnikimali nomamkelimali. Ihlabathi lithiwe qongqololo ngakunye, liphangwe liphangiwe; kuba uYehova elithethile elo lizwi.</p> 
 <p><a name="an_24:4">24:4</a> Ihlabathi lenza isijwili, libunile; lintshwenyile, libunile elimiweyo; bathe matshamatsha abaphakamileyo ebantwini behlabathi.</p> 
 <p><a name="an_24:5">24:5</a> Ihlabathi lihlanjelwe ngaphantsi kwabemi balo; ngokokuba beyigqithile imiyalelo, badlula emimiselweni, bawaphula umnqophiso ongunaphakade.</p> 
 <p><a name="an_24:6">24:6</a> Ngenxa yoko lidliwe ihlabathi kukuqalekiswa, bathwele ityala abemiyo kulo; ngenxa yoko baphanzile abemi behlabathi,  kwasala abantu abambalwa.</p> 
 <p><a name="an_24:7">24:7</a> Iwayini entsha yenza isijwili, untshwenyile umdiliya,  bayancwina bonke abantliziyo inemivuyo.</p> 
 <p><a name="an_24:8">24:8</a> Iphelile imihlali yengqongqo; iyekile ingxokozelo yabadlamkileyo; iphelile imihlali yohadi.</p> 
 <p><a name="an_24:9">24:9</a> Abayi kusela wayini benengoma; sikrakra isiselo esinxilisayo kwabasiselayo.</p> 
 <p><a name="an_24:10">24:10</a> Uqhekekile umzi osenyanyeni, zivalekile zonke izindlu ukuba zingangenwa mntu.</p> 
 <p><a name="an_24:11">24:11</a> Bakhala ngewayini phandle; itshonile yonke imivuyo; iphele kwathi tu imihlali yehlabathi.</p> 
 <p><a name="an_24:12">24:12</a> Umzi usele walinxuwa, laqotywa isango layimvithi.</p> 
 <p><a name="an_24:13">24:13</a> Kuba kuya kuba nje esazulwini sehlabathi lonke phakathi kwezizwe, kube njengasekuvuthululweni komnquma,  njengasekubhikiceni ukuphela kokuvuna iidiliya.</p> 
 <p><a name="an_24:14">24:14</a> Bona aba baya kuphakamisa ilizwi, bamemelele; baya kutsholoza ngobungangamsha bukaYehova, beselwandle, bathi,</p> 
 <p><a name="an_24:15">24:15</a> Ngenxa yoko, zukisani uYehova emimandleni yokukhanya:  igama likaYehova, uThixo kaSirayeli, eziqithini zolwandle.</p> 
 <p><a name="an_24:16">24:16</a> Esondweni lehlabathi siva iingoma ezithi, Udumo malube kwilungisa. Ndaza ndathi, Hayi, ukungcungcutheka kwam!  ukungcungcutheka kwam! Athi ke mna! Amanginingini ayanginiza,  amanginingini ayanginiza ngonginizo lwawo.</p> 
 <p><a name="an_24:17">24:17</a> Ufikelwe lunkwantyo nomgongxo nesibatha, wena mmi wehlabathi.</p> 
 <p><a name="an_24:18">24:18</a> Kuya kuthi, othe walibaleka ilizwi elinkwantyisayo, eyele emgongxweni; othe wenyuka waphuma emgongxweni, abanjiswe sisibatha; ngokuba iingcango zaphezulu zivulekile, zanyikima iziseko zehlabathi.</p> 
 <p><a name="an_24:19">24:19</a> Liyavikiveka livikiveke ihlabathi; liyacandeka licandeke ihlabathi; liyashukuma lishukume ihlabathi; liyatalasa ihlabathi njengenxila;</p> 
 <p><a name="an_24:20">24:20</a> liyajinga njengomandlalo oxhonyiweyo; ukreqo lwalo lunzima phezu kwalo; liyawa, lingabuyi livuke.</p> 
 <p><a name="an_24:21">24:21</a> Kuya kuthi ngaloo mini, awuvulele uYehova umkhosi wabaphezulu, nokumkani behlabathi ehlabathini;</p> 
 <p><a name="an_24:22">24:22</a> bahlanganiswe behlanganiswa njengamakhonkxwa emhadini,  bavalelwe entolongweni, bavelelwe kwakuba yimihla emininzi.</p> 
 <p><a name="an_24:23">24:23</a> Iya kuba neentloni inyanga, lidane ilanga, xa uYehova wemikhosi angukumkani entabeni yeZiyon, naseYerusalem, naphambi kwamadoda akhe amakhulu, ngobuqaqawuli.</p> 
 <p><a name="an_25:1">25:1</a> Yehova, unguThixo wam; ndiya kukuphakamisa, ndiya kubulela kwigama lakho; ngokuba wenze imisebenzi ebalulekileyo, amacebo akho kwakude, ukunyaniseka, inyaniso.</p> 
 <p><a name="an_25:2">25:2</a> Ngokuba umzi uwenze walinxuwa; inqaba enqatyisiweyo yangumwewe; uxande olude lwabasemzini alwaba mzi, ungakhiwa naphakade.</p> 
 <p><a name="an_25:3">25:3</a> Ngenxa yoko baya kukuzukisa abantu abanengcwangu, ikoyike imizi yeentlanga ezingcangcazelisayo.</p> 
 <p><a name="an_25:4">25:4</a> Ngokuba waba ligwiba kwisisweli, igwiba kwihlwempu ekubandezelweni kwalo, ihlathi esiphangweni, umthunzi lakubalela, xa ukufutha kwabangcangcazelisayo kwaba njengesiphango eludongeni.</p> 
 <p><a name="an_25:5">25:5</a> Njengokubalela emqwebedwini, udambise ingxolo yabasemzini;  njengokudanjiswa kokubalela lithunzi lelifu, yathotywa ngokunjalo ingoma yabangcangcazelisayo.</p> 
 <p><a name="an_25:6">25:6</a> UYehova wemikhosi uya kuzenzela zonke izizwe isidlo sezinto ezityebileyo kule ntaba, isidlo sewayini egcinwe ngeentsipho,  sezinto ezityebileyo ezinomongo, sewayini egcinwe ngeentsipho,  yaza yahluzwa;</p> 
 <p><a name="an_25:7">25:7</a> aginye kule ntaba umphambili wesigqubuthelo esizigqubutheleyo izizwe zonke, nesigubungelo esizigubungeleyo zonke iintlanga.</p> 
 <p><a name="an_25:8">25:8</a> Iya kuginya ukufa kuphele, izisule iNkosi uYehova iinyembezi ebusweni bonke, ingcikivo yabantu bayo iyisuse ehlabathini lonke, kuba uYehova ethethile.</p> 
 <p><a name="an_25:9">25:9</a> Kuya kuthiwa ngaloo mini, Yabona, lo nguThixo wethu;  besithembele kuye, ukuba asisindise; nguYehova lo besithembele kuye; masigcobe, sivuye ngosindiso lwakhe.</p> 
 <p><a name="an_25:10">25:10</a> Ngokuba isandla sikaYehova siya kuhlala phezu kwale ntaba,  anyathelwe amaMowabhi endaweni yawo, njengokunyathelwa komququ emanzini omgquba.</p> 
 <p><a name="an_25:11">25:11</a> Aya kuzaneka izandla zawo emthonyameni wawo, njengokuba indadi izaneka izandla ukuba idade; ke uYehova uya kulithoba ikratshi lawo, kunye nezigcaliselo zezandla zawo.</p> 
 <p><a name="an_25:12">25:12</a> Wozisibekekisa iindonga zakho ezinqabileyo eziphakamileyo,  azigungxule, ade azifikise emhlabeni, eluthulini.</p> 
 <p><a name="an_26:1">26:1</a> Ngaloo mini kuya kuvunywa le ngoma ezweni lakwaYuda, ithi,  Yinqaba umzi wethu thina; umisa iidonga nongqameko zibe lusindiso.</p> 
 <p><a name="an_26:2">26:2</a> Vulani amasango, lungene uhlanga olunobulungisa, olugcine ukuthembeka.</p> 
 <p><a name="an_26:3">26:3</a> Intliziyo ezimasekileyo uyayilondoloza, ixole ixolile;  ngokuba ikholose ngawe.</p> 
 <p><a name="an_26:4">26:4</a> Kholosani ngoYehova ngonaphakade; kuba uYa, uYehova,  uliliwa elingunaphakade.</p> 
 <p><a name="an_26:5">26:5</a> Ngokuba uthulele phantsi abahleli phezulu; umzi oyingxonde uwugungxule wawugungxulela emhlabeni, wawufikisa eluthulini.</p> 
 <p><a name="an_26:6">26:6</a> Ziyawunyasha iinyawo, iinyawo zeentsizana, amanyathelo ezisweli.</p> 
 <p><a name="an_26:7">26:7</a> Umendo wamalungisa ulungelelene; wena uyawulinganisela umkhondo wamalungisa, ulungelelane.</p> 
 <p><a name="an_26:8">26:8</a> Kakade, Yehova, sibe sikulindile, ukuba uze emendweni wemigwebo yakho; umnqweno womphefumlo wethu wasinga egameni lakho, nasekukukhumbuleni.</p> 
 <p><a name="an_26:9">26:9</a> Nangomphefumlo wam ndakunqwenela ebusuku; inene, ngomoya wam phakathi kwam ndakufuna kwakusasa; ngokuba xenikweni imigwebo yakho ibhekiswe ehlabathini, baya kufunda ubulungisa abemi belimiweyo.</p> 
 <p><a name="an_26:10">26:10</a> Nokuba uthe wababalwa ongendawo, akafundi bulungisa;  nasezweni labathe gca uyagqwetha; akabuboni ubungangamsha bukaYehova.</p> 
 <p><a name="an_26:11">26:11</a> Yehova, sibe siphakamile isandla sakho, ababona; ke baya kulibona ikhwele lakho ngenxa yabantu, badane; ewe, umlilo mawubadle ababandezeli bakho.</p> 
 <p><a name="an_26:12">26:12</a> Yehova, uya kusimisela uxolo; ngokuba nezenzo zethu zonke usisebenzele.</p> 
 <p><a name="an_26:13">26:13</a> Yehova Thixo wethu, iinkosi ezingenguwe bezinobukhosi phezu kwethu; kodwa sikhankanya igama lakho ngawe wedwa.</p> 
 <p><a name="an_26:14">26:14</a> Abafileyo abo abasayi kuba saphila; abangasekhoyo abo abasayi kuba savuka; ngoko ke ubavelele wabatshabalalisa,  wakwenza kwadaka konke ukukhunjulwa kwabo.</p> 
 <p><a name="an_26:15">26:15</a> Ulwandisile uhlanga, Yehova, ulwandisile uhlanga;  uzizukisile; uzikhwelelisele kude iziphelo zelizwe.</p> 
 <p><a name="an_26:16">26:16</a> Yehova, embandezelweni baquqela kuwe, bathulula umthandazo ngelizwi eliphantsi ekubathethiseni kwakho.</p> 
 <p><a name="an_26:17">26:17</a> Njengomithiyo eza kuzala, ezibhijabhija, ekhaliswa yinimba, saba njalo phambi kwakho, Yehova.</p> 
 <p><a name="an_26:18">26:18</a> Sibe simithi, sibe sizibhijabhija, sanga sizele umoya.  Asilenzelanga sindiso ilizwe, abaphumanga abemi belimiweyo.</p> 
 <p><a name="an_26:19">26:19</a> Abafileyo bakho baya kuphila; izidumbu zakowethu ziya kuvuka. Vukani, nimemelele, nina bahleli eluthulini; kuba ngumbethe wezikhanyiso umbethe wakho, nehlabathi liya kubakhupha abangasekhoyo.</p> 
 <p><a name="an_26:20">26:20</a> Hambani, bantu bam, ningene ezingontsini zenu, nivale iingcango zenu ngasemva kwenu, nizimele umzuzwana, kude kudlule ukubhavuma.</p> 
 <p><a name="an_26:21">26:21</a> Kuba, yabona, uYehova uphuma endaweni yakhe, ukuze abuvelele kubo ubugwenxa babemi behlabathi; ihlabathi lowatyhila amagazi alo, lingabi sabaselela ababuleweyo balo.</p> 
 <p><a name="an_27:1">27:1</a> Ngaloo mini uYehova uya kuyivelela ngekrele lakhe, elo lilukhuni, elo likhulu, elo lomeleleyo, ileviyatan inyoka ebalekayo, neleviyatan inyoka ephinyaphinyelayo; ayibulale ingwenya eselwandle.</p> 
 <p><a name="an_27:2">27:2</a> Ngaloo mini kuya kuthiwa, Isidiliya esinqwenelekayo,  hlabelani ngaso.</p> 
 <p><a name="an_27:3">27:3</a> Mna Yehova ndingumlondolozi waso; ndiya kusinyela ngamaxesha onke, ndiya kusilondoloza ubusuku nemini, hleze sivelelwe yinto.</p> 
 <p><a name="an_27:4">27:4</a> Ubushushu abukho kum; akwaba bekukho ubobo namakhakakhaka phambi kwam! Bendiya kugaleleka kuwo ngokulwa, bendiya kuwatshisa kanye.</p> 
 <p><a name="an_27:5">27:5</a> Okanye mababambelele egwibeni lam, baxolelane nam, ewe,  baxolelane nam.</p> 
 <p><a name="an_27:6">27:6</a> Ngezayo imihla uYakobi uya kwendelisela iingcambu,  atyatyambe adubule uSirayeli, balizalise lonke elimiweyo ngeziqhamo.</p> 
 <p><a name="an_27:7">27:7</a> Umbethe ngokubetha kwababethi bakhe na? Mhlawumbi ubulewe ngokubulawa kwababulewe nguye na?</p> 
 <p><a name="an_27:8">27:8</a> Ekumaleni wabambana naye, walinganisela, wakha uluhlu,  wamgxotha ngomoya wakhe owomeleleyo ngemini yomoya wasempumalanga.</p> 
 <p><a name="an_27:9">27:9</a> Ngako oko ubugwenxa bukaYakobi buya kucanyagushelwa ngale nto; isiqhamo sonke sokususa isono sakhe soba sesi sokuthi,  awenze onke amatye esibingelelo abe njengamatye ekalika ankumenkume, bangavuki ooAshera nezithixo zelanga.</p> 
 <p><a name="an_27:10">27:10</a> Ngokuba umzi onqatyisiweyo uwodwa, usisithili esilahliweyo, esishiyiweyo njengentlango. Aya kudla khona amathole, abuthe khona, awadle awagqibe khona amahlamvu aso.</p> 
 <p><a name="an_27:11">27:11</a> Othi akoma amasebe aso, aphulwe; beze abafazi, bawabase;  kuba asibantu banangqondo aba; ngako oko umenzi wabo akayi kuba namfesane kubo, umbumbi wabo akayi kubababala.</p> 
 <p><a name="an_27:12">27:12</a> Kuya kuthi ngaloo mini, abhulise uYehova, athabathele emsingeni woMlambo, ase esihlanjeni saseYiputa, nihlanganiselwe omnye komnye, nina nyana bakaSirayeli.</p> 
 <p><a name="an_27:13">27:13</a> Kuya kuthi ngaloo mini, kuvuthelwe isigodlo esikhulu, beze ababelahlekele ezweni laseAsiriya, nababegxothelwe ezweni lamaYiputa, baqubude kuYehova entabeni engcwele eseYerusalem.</p> 
 <p><a name="an_28:1">28:1</a> Yaha ke, isithsaba sekratshi samanxila akwaEfrayim,  nentyantyambo ebunayo yamakhazikhazi esihombo sakhe,  esemantloko omfula ochumayo wababuleweyo yiwayini!</p> 
 <p><a name="an_28:2">28:2</a> Yabona, iNkosi inento eyomeleleyo, ekhaliphileyo,  njengesiphango sesichotho, isaqhwithi esibhubhisayo;  njengesiphango esimanzi anamandla akhukulayo, iya kunqumela emhlabeni ngesandla.</p> 
 <p><a name="an_28:3">28:3</a> Siya kunyashwa ngeenyawo isithsaba sekratshi samanxila akwaEfrayim.</p> 
 <p><a name="an_28:4">28:4</a> Intyantyambo ebunayo yamakhazikhazi esihombo sakhe,  esemantloko omfula ochumayo, yoba njengekhiwane elilikhikhizela, kungekabi sehlotyeni; athi olibonileyo alibone, aliginye esaliphethe ngesandla.</p> 
 <p><a name="an_28:5">28:5</a> Ngaloo mini uYehova wemikhosi uya kuba sisithsaba esimakhazikhazi, nesangqawe sokuhomba kumasalela abantu bakhe;</p> 
 <p><a name="an_28:6">28:6</a> abe ngumoya wesiko kwabahleli esihlalweni sokugweba,  nobugorha kwababuyisela imfazwe esangweni.</p> 
 <p><a name="an_28:7">28:7</a> Kwanaba ke bayotywe yiwayini, bayahexa sisiselo esinxilisayo; umbingeleli nomprofeti bayotywe sisiselo esinxilisayo, baginywe yiwayini, bayahexa sisiselo esinxilisayo; bayotyiwe bebona imibono, bayagexa begweba ityala.</p> 
 <p><a name="an_28:8">28:8</a> Kuba zonke izithebe zizele ngumhlanzo oyintshontsho; akukho ndawo ingenawo.</p> 
 <p><a name="an_28:9">28:9</a> Bathi, Uya kuyala bani na ukuba azi? aqondise bani na udaba? Abalunyulweyo emasini? abancothulweyo ebeleni?</p> 
 <p><a name="an_28:10">28:10</a> Kuba umthetho uza phezu komthetho, umthetho phezu komthetho; ummiselo phezu kommiselo, ummiselo phezu kommiselo;  intwana apha, intwana phaya.</p> 
 <p><a name="an_28:11">28:11</a> Inene, uya kuthetha ngentetho ethintithayo nangalulwimi lumbi kwaba bantu;</p> 
 <p><a name="an_28:12">28:12</a> watshoyo kubo ukuthi, Nantsi indawo yokuphumla, phumzani abatyhafileyo; nantsi indawo yokunyhamnyheka; basuka abavuma ukuva.</p> 
 <p><a name="an_28:13">28:13</a> Ngoko ke ilizwi likaYehova loba ngumthetho phezu komthetho kubo, umthetho phezu komthetho; ngummiselo phezu kommiselo,  ummiselo phezu kommiselo; intwana apha, intwana phaya: ukuze baye bakhubeke, bawe ngomva, baphuke, barhintyelwe, babanjiswe.</p> 
 <p><a name="an_28:14">28:14</a> Ngako oko liveni ilizwi likaYehova, madoda agxekayo,  balawuli baba bantu baseYerusalem.</p> 
 <p><a name="an_28:15">28:15</a> Ngokuba nisithi, Sinqophisene nokufa, sivumelene nelabafileyo; isibetho esingumkhukula, xa singenelayo, asiyi kufika kuthi, kuba amanga siwenze ihlathi lethu, sasithela ngobuxoki.</p> 
 <p><a name="an_28:16">28:16</a> Ngako oko itsho iNkosi uYehova ukuthi, Yabona, ndiseke eZiyon ilitye, ilitye locikido, ilitye elinqabileyo lembombo,  loseko olusekiweyo. Okholiweyo akayi kungxama.</p> 
 <p><a name="an_28:17">28:17</a> Isiko ndolenza intambo yokulinganisa, ubulungisa ndibenze ilothe yokulungelelanisa; isichotho siya kumka nalo ihlathi lamanga, amanzi ayikhukulise indawo yokusithela.</p> 
 <p><a name="an_28:18">28:18</a> Kuya kucinywa ukunqophisana kwenu nokufa, kungemi ukuvumelana kwenu nelabafileyo; isibetho esingumkhukula, xa singenelayo, sonenza nibe yinto egqushiweyo.</p> 
 <p><a name="an_28:19">28:19</a> Oku kungenela singenelayo, siya kunisusa; ngokuba imiso ngemiso siya kuningenela, imini nobusuku; kuthi ukuqonda udaba kube kukuhlasimla kodwa.</p> 
 <p><a name="an_28:20">28:20</a> Inene, umandlalo mfutshane, akukho kunaba; nesigubungelo sincinane, ukuba azisongele kuso.</p> 
 <p><a name="an_28:21">28:21</a> Ngokuba uya kusuk eme uYehova, njengasentabeni yePeratsim; uya kuguguma, njengasentilini yeGibheyon; ukuba enze isenzo sakhe, isenzo sakhe esisodwa, ukuba asebenze umsebenzi wakhe, umsebenzi wakhe ongaqhelekileyo.</p> 
 <p><a name="an_28:22">28:22</a> Kaloku ke musani ukugxeka, hleze kuqiniselwe ukubotshelelwa kwenu; ngokokuba isiphelo esiya kulifikela ilizwe lonke sisesimisiweyo ke sagqitywa; ndisivile eNkosini,  uYehova wemikhosi.</p> 
 <p><a name="an_28:23">28:23</a> Libekeleni indlebe nilive ilizwi lam; yibazeleni indlebe niyive intetho yam.</p> 
 <p><a name="an_28:24">28:24</a> Umlimi ulima iimini ezi zonke na, ukuba ahlwayele? anqike aqwakanise umhlaba wakhe na?</p> 
 <p><a name="an_28:25">28:25</a> Akathi na, akuba ebulungelelanisile ubuso bawo, asasaze idile, agcwayele ikumin, akrozise ingqolowa, nerhasi endaweni ephawuliweyo, nespelete ngasemdeni wayo?</p> 
 <p><a name="an_28:26">28:26</a> Umqeqeshile ngokwesiko uThixo wakhe, wamyala.</p> 
 <p><a name="an_28:27">28:27</a> Kuba idile ayisizilwa ngempahla yokusizila, ayiqengqelwa ngevili yenqwelo ikumin; itsinwa ngoswazi idile, nekumin ngentonga.</p> 
 <p><a name="an_28:28">28:28</a> Ingqolowa ikhe ityunyuzwe na? Hayi, akahlali eyisizila,  agoqozise ivili yenqwelo yakhe namahashe akhe phezu kwayo;  akayityumzi.</p> 
 <p><a name="an_28:29">28:29</a> Nale nto iphuma kuYehova wemikhosi; omacebo angummangaliso, obulumko butshatsheleyo.</p> 
 <p><a name="an_29:1">29:1</a> Yeha, Ariyeli, Ariyeli, mzi awamisa intente kuwo uDavide!  Yongezelelani umnyaka kumnyaka; mayizunguleze imithendeleko.</p> 
 <p><a name="an_29:2">29:2</a> Ndiya kuyicutha ke iAriyeli, kubekho ukuncwina noncwino,  ibe njengeAriyeli ke leyo kum.</p> 
 <p><a name="an_29:3">29:3</a> Ndiya kukurhawula, ndikungqinge ngenqaba, ndikumisele iintango zokukungqinga;</p> 
 <p><a name="an_29:4">29:4</a> uya kugungxulelwa phantsi, uthethe usemhlabeni, ukuthetha kwakho kudambe, kuvela eluthulini; izwi lakho liphume emhlabeni njengeloneshologu, ukuthetha kwakho kudumzele eluthulini.</p> 
 <p><a name="an_29:5">29:5</a> Ingxokolo yabakungenelayo iya kuba njengothuli olucolekileyo, ingxokolo yabakungcangcazelisayo ibe njengomququ ophephukayo; ibekho le nto ngephanyazo nangesiquphe.</p> 
 <p><a name="an_29:6">29:6</a> Kuphuma kuYehova wemikhosi ukuvelelwa kwayo ngeendudumo nangonyikimo lwehlabathi, nesandi esikhulu; ngesaqhwithi nomoya ovuthuzayo, nokulenya komlilo otshisayo.</p> 
 <p><a name="an_29:7">29:7</a> Yoba njengephupha, njengombono wasebusuku, ingxokolo yeentlanga zonke eziyiphumela umkhosi iAriyeli; zonke eziyiphumela umkhosi, yona nemboniselo yayo, eziyicuthayo.</p> 
 <p><a name="an_29:8">29:8</a> Koba njengokuthi olambileyo aphuphe, abone esidla, avuke ulambatha umphefumlo wakhe; njengokuthi onxaniweyo aphuphe,  abone esela, avuke, nanko etyhafile, utshoba umphefumlo wakhe;  iya kuba njalo ingxokolo yeentlanga eziyiphumele umkhosi intaba yeZiyon.</p> 
 <p><a name="an_29:9">29:9</a> Zilazilani ningakhulumi; zimfamekiseni nibe ziimfama.  Bayanxila kungengawayini, bayatalasa kungengasiselo sinxilisayo.</p> 
 <p><a name="an_29:10">29:10</a> Ngokuba uYehova uthulule phezu kwenu umoya wobuthongo obukhulu, wawabopha amehlo enu, abaprofeti; nabaziintloko benu,  iimboni zenu, uzigubungele.</p> 
 <p><a name="an_29:11">29:11</a> Kuni umbono weento zonke ube njengamazwi encwadi etywiniweyo, abathi bayinike okwaziyo ukuyifunda, besithi,  Khawulese apha; athi, Ndikhohliwe, kuba itywiniwe;</p> 
 <p><a name="an_29:12">29:12</a> incwadi inikwe ongakwaziyo ukuyifunda, kuthiwe, Khawulese apha; athi, Andikwazi ukuyifunda incwadi.</p> 
 <p><a name="an_29:13">29:13</a> Yathi iNkosi, Ngenxa enokuba aba bantu besondela kum ngomlomo wabo, bendizukisa ngemilebe yomlomo wabo, intliziyo yabo beyikhwelelisele kude kum, nokundoyika kwabo kungumthetho wabantu abawufunda nje kodwa:</p> 
 <p><a name="an_29:14">29:14</a> ngako oko, yabona, ndiya kuphinda ndibaphathe aba bantu ngokubalulekileyo, kubaluleke, kumangaliseke; butshone ubulumko bezilumko zabo, isithele ingqondo yeengqondi zabo.</p> 
 <p><a name="an_29:15">29:15</a> Yeha ke abangxokayo, besithelisa iqhinga labo kuYehova,  zibe semnyameni izenzo zabo: bathi, Ngubani na osibonayo?  ngubani na osaziyo?</p> 
 <p><a name="an_29:16">29:16</a> Hayi, ukuphenduka kwenu! Kuya kuthiwa umbumbi unjengodongwe na? into eyenziweyo ithi na kumenzi wayo,  Akandenzanga? into ebunjiweyo ithi na kumbumbi wayo, Akaqondi?</p> 
 <p><a name="an_29:17">29:17</a> Awusemncinane na umzuzwana, ukuze iLebhanon ibuye ibe yintsimi echumayo, intsimi echumayo kuthiwe lihlathi?</p> 
 <p><a name="an_29:18">29:18</a> Kuya kuthi ngaloo mini izithulu ziweve amazwi encwadi,  amehlo eemfama abone esithokothokweni nasemnyameni.</p> 
 <p><a name="an_29:19">29:19</a> Abalulamileyo baya kukwandisa ukuvuya ngoYehova,  abangamahlwempu eluntwini bagcobe ngoyiNgcwele kaSirayeli;</p> 
 <p><a name="an_29:20">29:20</a> ngokuba esusiwe umngcangcazelisi, ephelile umgxeki,  benqunyulwe bonke abaphaphela ubutshinga;</p> 
 <p><a name="an_29:21">29:21</a> abamenza umoni umntu ngenxa yelizwi eli, bamthiyele owohlwayayo esangweni, balisunduze ilungisa ngochuku.</p> 
 <p><a name="an_29:22">29:22</a> Ngako oko utsho uYehova kwindlu kaYakobi, lowo wamkhululayo uAbraham, ukuthi, Ngoku uYakobi akayi kudana,  ngoku ubuso bakhe abuyi kuba luthuthu.</p> 
 <p><a name="an_29:23">29:23</a> Ngokuba ekuboneni kwakhe, ekuboneni kwabantwana bakhe,  isenzo sezandla zam phakathi kwabo, baya kulingcwalisa igama lam, bamngcwalise oyiNgcwele kaYakobi, bangcangcazele phambi koThixo kaSirayeli.</p> 
 <p><a name="an_29:24">29:24</a> Baya kukwazi ukuqonda abamoya undwendwayo, bayamkele imfundo abakrokrayo.</p> 
 <p><a name="an_30:1">30:1</a> Yeha ke, abantwana abaziinjubaqa, utsho uYehova; abenza iqhinga elingaphumi kum, bathelelane ngothelelwano kungengaMoya wam, ukuze bongeze isono kwisono;</p> 
 <p><a name="an_30:2">30:2</a> abahamba bahle baye eYiputa, bengabuzanga emlonyeni wam,  basabele egwibeni likaFaro, bazimele ngomthunzi weYiputa!</p> 
 <p><a name="an_30:3">30:3</a> Ngoko ke liya kuthi igwiba likaFaro libe lidano kuni,  nokuzimela ngomthunzi weYiputa kube lihlazo.</p> 
 <p><a name="an_30:4">30:4</a> Ngokuba abathetheli babo baseTsohan, nabathunywa babo bafike eHanes.</p> 
 <p><a name="an_30:5">30:5</a> Bonke baya kudana ngabantu abangabanyusiyo,  abangengabokunceda, nabangengabokunyusa; abangabokudanisa,  abangabokuhlazisa kananjalo.</p> 
 <p><a name="an_30:6">30:6</a> Isihlabo esisingisele kwimvubu yelasezantsi. Ezweni leembandezelo nengcutheko, lengonyamakazi nengonyama, lephimpi,  lenyushu enobuhlungu ephaphazelayo, babethwele ubutyebi babo ngemihlana yamankonyana amaesile, nobuncwane babo ngamalunda eenkamela, besiya kubantu abangenakubanyusa.</p> 
 <p><a name="an_30:7">30:7</a> AmaYiputa ke aya kunceda ngokungekwanto nangokulambathayo;  ngako oko ndithe ngawo angabagwagwisayo, behleli phantsi bethe tu.</p> 
 <p><a name="an_30:8">30:8</a> Yiya ngoku, ukrole oko elucwecweni unabo, ukubhale encwadini, kube yinto yemihla ezayo, yanini, yaphakade.</p> 
 <p><a name="an_30:9">30:9</a> Ngokuba ngabantu abaneenkani, ngoonyana abaxokayo,  ngoonyana abangavumiyo ukusiva isiyalo sikaYehova;</p> 
 <p><a name="an_30:10">30:10</a> abathi kwiimboni, Ze ningaboni; nakwiinkangeli, Ze ningasikhangeleli izinto ezithe gca; sithetheleni izinto ezigudileyo; khangelani izinto eziyinkohliso;</p> 
 <p><a name="an_30:11">30:11</a> tyekani endleleni, yithini gu bucala emendweni; menzeni aphele ebusweni bethu oyiNgcwele kaSirayeli.</p> 
 <p><a name="an_30:12">30:12</a> Ngako oko utsho oyiNgcwele kaSirayeli ukuthi, Ngokokuba nilicekisile elo lizwi, nakholosa ngokucudisa nangobugwenxa,  nayama khona:</p> 
 <p><a name="an_30:13">30:13</a> ngako oko, obo bugwenxa kuni buya kuba njengendawo ekrazukileyo, ewayo, ezimkayo eludongeni olude, ekuqhekeka kwayo kuza ngesiquphe nangephanyazo;</p> 
 <p><a name="an_30:14">30:14</a> uya kuyiqhekeza njengokuqhekeka komphanda wombumbi,  wakuqotywa ungayekwa, kungafumaneki ekuqotyweni kwawo negophe lokuthabatha umlilo eziko, nelokukha amanzi equleni.</p> 
 <p><a name="an_30:15">30:15</a> Ngokuba itsho iNkosi, uYehova oyiNgcwele kaSirayeli,  ukuthi, Beniya kusindiswa kukubuya nakukuphumla; ebengabakhoyo amandla enu ngokuzola nangokukholosa; nasuka anavuma.</p> 
 <p><a name="an_30:16">30:16</a> Ke nathi, Hayi, siya kubaleka ngamahashe; niya kubaleka kambe. Nathi, Siya kukhwela kwiimbaleki; ngenxa yoko baya kuba namendu abanisukelayo.</p> 
 <p><a name="an_30:17">30:17</a> Niya kubaleka niliwaka, ekhalime emnye; bekhalime bebahlanu, nibaleke nide nisale njengomtshanyane encotsheni yentaba, nanjengebhanile endulini.</p> 
 <p><a name="an_30:18">30:18</a> Ngako oko uYehova uya kukha alinde, ukuze anibabale; ngako oko uya kukha akhwelele phezulu, ukuze abe nemfesane kuni;  ngokuba nguThixo wogwebo uYehova; hayi, uyolo lwabo bonke abalindele kuye!</p> 
 <p><a name="an_30:19">30:19</a> Ngokuba abantu aba baya kuhlala eZiyon, eYerusalem; aniyi kuba sabuya nilile; uya kunibabala ngenene ekuvakaleni kokukhala kwenu; akukuva, uya kusabela.</p> 
 <p><a name="an_30:20">30:20</a> INkosi iya kuninika isonka sobandezelweyo namanzi oxiniweyo, bangabi sazimela abayali bakho, amehlo akho esababona abayali bakho;</p> 
 <p><a name="an_30:21">30:21</a> iindlebe zakho zive ilizwi ngasemva kwakho, lisithi,  Nantsi indlela; hambani ngayo, nokuba nisinga ekunene, nokuba nisinga ekhohlo.</p> 
 <p><a name="an_30:22">30:22</a> Nowenza inqambi umaleko wemifanekiso yenu eqingqiweyo yesilivere, nesingxobo semifanekiso yenu etyhidiweyo yegolide;  niya kuyichithachitha njengesishuba; uya kuthi kuyo, Khwelela umke apha.</p> 
 <p><a name="an_30:23">30:23</a> INkosi yoyinika imvula imbewu yakho, owuhlwayela ngayo umhlaba; nesonka songeniselo lomhlaba sityebe, sibe namafutha;  imfuyo yakho iya kudla ngaloo mini emadlelweni abanzi.</p> 
 <p><a name="an_30:24">30:24</a> Iinkomo namaesile amatsha asebenza umhlaba, aya kudla umtywakaniselo onetyuwa, oweliweyo ngomnyazi nefolokhwe yokwela.</p> 
 <p><a name="an_30:25">30:25</a> Phezu kweentaba zonke ezinde naphezu kweenduli zonke eziphakamileyo yoba yimijelo, yimisinga yamanzi, ngemini yembulalo enkulu, ekuweni kweenqaba ezinde.</p> 
 <p><a name="an_30:26">30:26</a> Ukukhanya kwenyanga kuya kuba njengokukhanya kwelanga,  nokukhanya kwelanga kube kasixhenxe njengokukhanya kweemini ezisixhenxe, ngemini yokubopha kukaYehova ukwaphuka kwabantu bakhe, apholise ukuphalusa kokubetha kwakhe.</p> 
 <p><a name="an_30:27">30:27</a> Yabona, igama likaYehova liyeza, livela kude, uvutha umsindo wakhe, kuthe shinyi umsi: umlomo wakhe ulephuza amagwebu, ulwimi lwakhe lunjengomlilo otshisayo.</p> 
 <p><a name="an_30:28">30:28</a> Ukufutha kwakhe kunjengomlambo okhukulayo, obetha emqaleni, ukuze azihluze iintlanga ngentluzo yokuziphanzisa,  umkhala olahlekisayo ube semihlathini yezizwe.</p> 
 <p><a name="an_30:29">30:29</a> Niya kuba nengoma enjengeyobusuku bokungcwaliswa komthendeleko, novuyo lwentliziyo lube njengabahamba bebetha ugwali, ukuya entabeni kaYehova, eliweni likaSirayeli.</p> 
 <p><a name="an_30:30">30:30</a> Uya kulivakalisa uYehova izwi lakhe elinendili,  akubonakalise ukuhla kwengalo yakhe kunokujala ngumsindo,  nokulenya komlilo otshisayo, nokuphalazeka kwelifu, nesiphango,  namatye esichotho.</p> 
 <p><a name="an_30:31">30:31</a> Kuba uAsiriya uya kuqhiphuka umbilini lilizwi likaYehova,  ekubetheni kwakhe ngentonga.</p> 
 <p><a name="an_30:32">30:32</a> Kuya kuthi konke ukuhamba koswazi lommiselo, aluhlisayo uYehova phezu kwakhe, kube neengqongqo neehadi, kusiliwa naye imfazwe, kujinga ingalo.</p> 
 <p><a name="an_30:33">30:33</a> Kuba kukade icangcisiwe, ilungisiwe iTofete, ibe ke ilungiselwe ukumkani; yenziwa yanzulu, yabanzi; igoqo layo linomlilo neenkuni ezininzi; ukuphefumla kukaYehova kuliphemba njengomlambo wesulfure.</p> 
 <p><a name="an_31:1">31:1</a> Yeha, abehla baye eYiputa ukuba bancedwe, abayama ngamahashe, abakholosa ngeenqwelo zokulwa, kuba zininzi,  nangabamahashe, kuba beqine kunene; abangamnoneleli oyiNgcwele kaSirayeli, abangamquqeliyo uYehova!</p> 
 <p><a name="an_31:2">31:2</a> Ulumkile ke naye; uya kuzisa ububi, angawabeki nxamnye amazwi akhe; uya kusukela phezulu kwindlu yabenzi bobubi,  nakuncedo lwabasebenza ubutshinga.</p> 
 <p><a name="an_31:3">31:3</a> AmaYiputa angabantu, akaThixo; amahashe awo ayinyama,  akamoya; ukuba uYehova angasolula isandla sakhe, wokhubeka umncedi, awe umncedwa, baphele kunye bonke.</p> 
 <p><a name="an_31:4">31:4</a> Ngokuba uYehova utshilo kum ukuthi, Njengokuba ingonyama,  nengonyama entsha, isuka igqume phezu kwento eyibambileyo,  yakubizelwa ihlokondiba labalusi, ingaloyiki ilizwi labo,  ingayilahli ngokuxokozela kwabo: kwangokunjalo uya kuhla uYehova wemikhosi, ukuba ayikhuphele umkhosi intaba yeZiyon nenduli yayo.</p> 
 <p><a name="an_31:5">31:5</a> Njengeentaka zindanda, uya kwenjenjalo uYehova wemikhosi ukuyikhusela iYerusalem, eyikhusela, eyihlangula, eyiconga,  eyisiza.</p> 
 <p><a name="an_31:6">31:6</a> Buyelani kulowo nimkileyo kuye ngokunzulu, nyana bakaSirayeli.</p> 
 <p><a name="an_31:7">31:7</a> Ngokuba ngaloo mini baya kucekisa elowo izithixo zakhe zesilivere ezingeni, nezegolide ezingeni, ezinenzele zona izandla zenu, ukuba none ngazo.</p> 
 <p><a name="an_31:8">31:8</a> Wowa uAsiriya likrele elingelelandoda, limdle ikrele elingelelamntu, asabe phambi kwekrele, amadodana akhe afakwe uviko.</p> 
 <p><a name="an_31:9">31:9</a> Ingxondorha yakhe yodlula imke ngokunxunguphala, baqhiphuke umbilini abathetheli bakhe, bemke kwibhanile; utsho uYehova,  omlilo useZiyon, oziko liseYerusalem.</p> 
 <p><a name="an_32:1">32:1</a> Yabona, ukumkani uya kulawula ngokobulungisa, abathetheli bathethele ngokwesiko;</p> 
 <p><a name="an_32:2">32:2</a> umntu abe njengendawo yokuzimela umoya, neyokusithela esiphangweni; abe njengemijelo yamanzi emqwebedwini,  njengomthunzi wengxondorha enkulu ezweni elibharhileyo.</p> 
 <p><a name="an_32:3">32:3</a> Akayi kuvingcwa amehlo ababonayo; zibazeke iindlebe zabevayo.</p> 
 <p><a name="an_32:4">32:4</a> Yoqonda ukwazi intliziyo yabangxamayo, ulwimi lwabathintithayo lungxamise ukuthetha ngokuthe tyhatyhasini.</p> 
 <p><a name="an_32:5">32:5</a> Isidenge akuyi kuba sathiwa silinene, itshivela akuyi kuthiwa lilinono;</p> 
 <p><a name="an_32:6">32:6</a> kuba isidenge sithetha ubudenge, intliziyo yaso yenza ubutshinga, ukuze senze ububi; sithetha into yokubhuda ngoYehova, silambathise umphefumlo wolambileyo, simswelise onxaniweyo into eselwayo.</p> 
 <p><a name="an_32:7">32:7</a> Ubutshivela betshivela bubi; liceba amayelenqe okonakalisa iintsizana ngamazwi obuxoki, naxa ihlwempu lithetha ngokusesikweni.</p> 
 <p><a name="an_32:8">32:8</a> Inene lona liceba izinto zobunene; lona limi ngezinto zobunene.</p> 
 <p><a name="an_32:9">32:9</a> Bafazi batyeshileyo, sukani nime; liveni ilizwi lam,  zintombi zingakhathaliyo; yibekeleni indlebe intetho yam.</p> 
 <p><a name="an_32:10">32:10</a> Iya kuba ziintsuku nokuba ngumnyaka, nigungqe, zintokazi zingakhathaliyo; kuba kuphelile ukuvuna izidiliya; ukubutha iziqhamo akuyi kubakho nakanye.</p> 
 <p><a name="an_32:11">32:11</a> Gubhani, zintokazi zityeshileyo; gungqani, zintokazi zingakhathaliyo; hlubani nichushuluze, nibhinqe ezirhwexayo emanqeni.</p> 
 <p><a name="an_32:12">32:12</a> Baya kubetha emabeleni ngenxa yamasimi anqwenelekayo,  nangenxa yemidiliya eneziqhamo.</p> 
 <p><a name="an_32:13">32:13</a> Kuya kuphuma imithi enameva namakhakakhaka emhlabeni wabantu bakowethu; ewe, naphezu kwezindlu zonke zemihlali kumzi odlamkileyo.</p> 
 <p><a name="an_32:14">32:14</a> Kuba iingxande ezinde zilahliwe, ingxokolo yomzi ishiyiwe;  iOfele nemboniselo ziza kuba yimiqolomba ngonaphakade, zibe ziindawo zokudlamkela kwamaesile asendle, zibe lidlelo lemihlambi;</p> 
 <p><a name="an_32:15">32:15</a> ade agalelwe phezu kwethu uMoya ophuma phezulu, isuke intlango ibe yintsimi echumayo, intsimi echumayo kuthiwe lihlathi.</p> 
 <p><a name="an_32:16">32:16</a> Entlango ke kuya kuma okusesikweni, buhlale ubulungisa entsimini echumayo.</p> 
 <p><a name="an_32:17">32:17</a> Wothi umsebenzi wobulungisa ube luxolo, nokwenza kobulungisa kube kukuzola nokukholosa ngonaphakade;</p> 
 <p><a name="an_32:18">32:18</a> abantu bakowethu baya kuhlala esithilini esinoxolo,  eminqubeni yenkoloseko, ezindaweni zokuphumla ezinokonwaba.</p> 
 <p><a name="an_32:19">32:19</a> Kuya kuphalala izichotho ekuweni kwehlathi, ugungxulelwe umzi endaweni ephantsi.</p> 
 <p><a name="an_32:20">32:20</a> Hayi, uyolo lwenu bahlwayela ngasemanzini onke, bayekele amanqina enkomo nawe-esile.</p> 
 <p><a name="an_33:1">33:1</a> Yeha ke, mbhuqi, wena ke ungabhuqwanga; nginingini, wena ke ungatshinizelwanga! Wakugqiba ukubhuqa, uya kubhuqwa;  wakukufeza ukunginiza, uya kunginizelwa.</p> 
 <p><a name="an_33:2">33:2</a> Yehova, sibabale, sithembele kuwe; yiba yingalo yabo imiso ngemiso; yiba lusindiso kuthi ngexesha lembandezelo.</p> 
 <p><a name="an_33:3">33:3</a> Ziyaphalaphaliswa izizwe lilizwi lengxokolo,  ziyaphangalaliswa iintlanga kukuphakama kwakho.</p> 
 <p><a name="an_33:4">33:4</a> Ohlanganiswa emke amaxhoba enu njengokuhlanganisa kweenkumbi ezinqunquthayo, bawaququzelele njengokuququzela komqikela.</p> 
 <p><a name="an_33:5">33:5</a> UYehova uphakamile, ngokuba ehleli phezulu; uyizalisile iZiyon ngokusesikweni nangobulungisa.</p> 
 <p><a name="an_33:6">33:6</a> Kuya kubakho ukuzimaseka kwamaxesha akho, nobutyebi bosindiso, nobulumko, nokwazi; ukoyika uYehova bubuncwane bakhe.</p> 
 <p><a name="an_33:7">33:7</a> Yabona, iinjengele zabo ziyakhala ngaphandle; abathunywa boxolo balila ngokukrakra.</p> 
 <p><a name="an_33:8">33:8</a> Iindlela azihanjwa; umhambi uphelile; uwaphule umnqophiso,  ucekise imizi, akakhathalela mntu.</p> 
 <p><a name="an_33:9">33:9</a> Ilizwe lenza isijwili, lintshwenyile; ineentloni iLebhanon,  ishwabene; iSharon isuke yaba njengenkqantosi; ivuthulula amagqabi iBhashan neKarmele.</p> 
 <p><a name="an_33:10">33:10</a> Kungokunje ndiya kusuka ndime, utsho uYehova; kungokunje ndiya kuphakama; kungokunje ndiya kuzinyusa.</p> 
 <p><a name="an_33:11">33:11</a> Niya kumitha isikhotha, nizale iindiza; ukufutha kwenu ngumlilo oya kunidla.</p> 
 <p><a name="an_33:12">33:12</a> Izizwe zoba yimitshiso yekalika, zoba yimithi enameva ehlahliweyo, ibaswe umlilo.</p> 
 <p><a name="an_33:13">33:13</a> Yivani, nina bakude, endikwenzileyo: nibazi ubugorha bam,  nina basondeleyo.</p> 
 <p><a name="an_33:14">33:14</a> Bayankwantya eZiyon aboni, abaziintshembenxa babanjwe kukuthuthumela; bathi, Ngubani na ke kuthi onokuphambukela emlilweni odlayo? ngubani na ke kuthi onokuphambukela emalangatyeni angunaphakade?</p> 
 <p><a name="an_33:15">33:15</a> Ohamba ngobulungisa, othetha okuthe tye, ocekisa inzuzo yokucudisa, ovuthulula isandla sakhe singaphathi sicengo,  ovingca iindlebe zakhe zingevi ngegazi, ocima amehlo akhe angakhangeli entweni embi:</p> 
 <p><a name="an_33:16">33:16</a> nguye oya kuhlala ezindaweni eziphezulu. Iimboniselo zeengxondorha yingxonde yakhe; isonka sakhe usinikiwe, amanzi akhe ahleli ekho.</p> 
 <p><a name="an_33:17">33:17</a> Amehlo akho aya kumkhangela ukumkani ebuhleni bakhe; aya kulibona ilizwe elisingise kude.</p> 
 <p><a name="an_33:18">33:18</a> Intliziyo yakho iya kucamanga ngesothuso, ithi, Uphi na umbali? uphi na umlinganiseli? uphi na umbali weenqaba ezinde?</p> 
 <p><a name="an_33:19">33:19</a> Abantu abaziingwanyalala akuyi kubabona: abantu abantetho inzulu, ingavakaliyo, abalulwimi luthintithayo lungenakuqondeka.</p> 
 <p><a name="an_33:20">33:20</a> Khangela iZiyon, umzi wemithendeleko yethu. Amehlo akho aya kuyibona iYerusalem, isithili esinokonwaba, iyintente engafuduswayo, ezikhonkwane zingancothulwayo naphakade,  ezintambo zonke zingaqhawukiyo.</p> 
 <p><a name="an_33:21">33:21</a> Ewe, ngenxa yethu ikhona ingangamsha uYehova; yindawo enemilambo, enemijelo ebanzi ngeenxa zombini; akuyi kuhamba sinqanawa sibheqwayo apho, kungaweli khona nqanawa iyingangamsha.</p> 
 <p><a name="an_33:22">33:22</a> Kuba umgwebi wethu nguYehova, ummisimthetho wethu nguYehova, ukumkani wethu nguYehova; uya kusisindisa yena.</p> 
 <p><a name="an_33:23">33:23</a> Zityeketyeke iintambo zakho, azilubambi useko lwemasti yazo, aziyitwabululi iseyile; kuya kwandula kwabiwe amaxhoba amaninzi athinjiweyo, neziqhwala ziphange okuphangiweyo.</p> 
 <p><a name="an_33:24">33:24</a> Akayi kuthi ummi wakhona, Ndiyafa; abantu abahleliyo khona babuxolelwe ubugwenxa babo.</p> 
 <p><a name="an_34:1">34:1</a> Sondelani, zintlanga, nive; nibaze iindlebe, zizwe; malive ihlabathi nenzaliseko yalo; elimiweyo, neziveliso zonke eziveliswa lilo.</p> 
 <p><a name="an_34:2">34:2</a> Ngokuba uburhalarhume bukaYehova buphezu kweentlanga zonke,  nobushushu bakhe buphezu komkhosi wazo wonke; uzisingele phantsi, uzinikele ekusikweni.</p> 
 <p><a name="an_34:3">34:3</a> Baya kulahlwa ababuleweyo bazo, nezidumbu zabo kunyuke ukunuka kwazo, kunyibilike iintaba ligazi lazo.</p> 
 <p><a name="an_34:4">34:4</a> Uya kuvunda wonke umkhosi wezulu, lisongwe izulu njengencwadi, wonke umkhosi walo ubune njengokubuna kwegqabi emdiliyeni, njengokubuna kwegqabi emkhiwaneni.</p> 
 <p><a name="an_34:5">34:5</a> Ngokuba lisele lahlutha ezulwini ikrele lam; yabona, lihla phezu koEdom, naphezu kwabantu endibasingele phantsi, ibe ngumgwebo.</p> 
 <p><a name="an_34:6">34:6</a> Ikrele likaYehova lizele ligazi, lityetyiswe ngamanqatha,  ligazi leemvana neleebhokhwe, ngamanqatha ezintso zeenkunzi zeegusha; ngokuba uYehova unombingelelo eBhotsera, nokuxhela okukhulu ezweni lakwaEdom.</p> 
 <p><a name="an_34:7">34:7</a> Kuya kuhla inqu kunye nazo, iinkunzi ezintsha kunye neenkabi, lisele lihluthe ilizwe labo ligazi, lutyetyiswe uthuli lwabo ngamanqatha.</p> 
 <p><a name="an_34:8">34:8</a> Kuba uYehova unomhla wempindezelo, unomnyaka wembuyekezo,  wokuthethelela iZiyon.</p> 
 <p><a name="an_34:9">34:9</a> Yoguquka imilambo yabo ibe yitela, uthuli lwabo lube yisulfure, ilizwe labo libe yitela etshayo.</p> 
 <p><a name="an_34:10">34:10</a> Aliyi kucinywa ubusuku nemini; umsi walo uya kunyuka ngonaphakade; liya kuchithakala kwisizukulwana ngesizukulwana;  liya kuhlala lihleli lodwa, kungabikho ucanda kulo.</p> 
 <p><a name="an_34:11">34:11</a> Loba lilifa lengcwangube nokhwalimanzi, kuhlale kulo ifubesi nehlungulu, olule phezu kwalo ulutya lokulinganisa lwakwanyanyeni, nelothe yokulungelelanisa yakwalubala.</p> 
 <p><a name="an_34:12">34:12</a> Abanumzana baloakuyi kuba sabakho babiza bukumkani kubo, bonke abathetheli balo babe yinto engekhoyo.</p> 
 <p><a name="an_34:13">34:13</a> Iingxande zalo ezinde ziya kumila into enameva, amarhawu namakhakakhaka ezinqabeni zalo ezinkulu, libe sisikhundla seempungutye nedlelo leenciniba.</p> 
 <p><a name="an_34:14">34:14</a> Kohlangabezana amarhamncwa omqwebedu neempungutye, into elixhonti ikhawulelane nowayo; ewe, into yasebusuku iya konwaba khona, izifumanele ukuphumla.</p> 
 <p><a name="an_34:15">34:15</a> Kulapho iya kwenzela khona indlu inyoka ejubayo, izale amaqanda, ifukame emthunzini khona; ewe, khona apho baya kubutha oontloyiya, elowo nowabo.</p> 
 <p><a name="an_34:16">34:16</a> Funani encwadini kaYehova, nilese. Akukho nanye kuzo ezo zinto iya kusala, eya kusilela kuwayo; ngokuba ngumlomo wam oziwisele umthetho, ngumoya wawo ozibuthileyo.</p> 
 <p><a name="an_34:17">34:17</a> Nguye ozirholele iqashiso, isandla sakhe sazabela lona ngolutya lokulinganisa; ziya kulidla ilifa kudekuse ephakadeni,  zihlale kulo kwisizukulwana ngesizukulwana.</p> 
 <p><a name="an_35:1">35:1</a> Inemihlali intlango nomqwebedu; iyagcoba inkqantosi,  iyadubula njengomfiyo.</p> 
 <p><a name="an_35:2">35:2</a> Iyatyatyamba, ithi rhoqo; iyagcoba, ewe, iyagcoba,  imemelele, inikwe ubuqaqawuli beLebhanon, ubungangamela beKarmele neSharon; ezo ndawo ziya kububona ubuqaqawuli bukaYehova, ubungangamela boThixo wethu.</p> 
 <p><a name="an_35:3">35:3</a> Yomelezani izandla eziwileyo, niwaqinise amadolo agexayo.</p> 
 <p><a name="an_35:4">35:4</a> Yithini kwabantliziyo zingxamayo, Yomelelani, ningoyiki.  Yabonani, uThixo wenu uyeza enempindezelo, enembuyekezo kaThixo; uya kuza yena anisindise.</p> 
 <p><a name="an_35:5">35:5</a> Aya kuvulwa amehlo eemfama, zivulwe iindlebe zezithulu;</p> 
 <p><a name="an_35:6">35:6</a> size sitsibe njengexhama isiqhwala, lumemelele ulwimi lwesidenge; ngokuba kuya kugqobhoka amanzi entlango, nemilambo enkqantosini;</p> 
 <p><a name="an_35:7">35:7</a> isanga sibe lidike, neendawo ezinxaniweyo zimpompoze amanzi. Esikhundleni sempungutye, apho ibuthuma khona, kuya kuba butyani neengcongolo nemikhanzi.</p> 
 <p><a name="an_35:8">35:8</a> Kuya kubakho umendo khona, kubekho indlela, kuthiwe ukubizwa kwayo, yindlela engcwele le. Akuyi kudlula nto iyinqambi ngayo; yeyabo yona: abahamba loo ndlela nabazizihula abayi kulahleka kuyo.</p> 
 <p><a name="an_35:9">35:9</a> Akuyi kubakho ngonyama khona, aliyi kuqabela khona irhamncwa eliqwengayo; aliyi kufunyanwa khona; kuya kuhamba khona abakhululwe ngokuhlawulelwa;</p> 
 <p><a name="an_35:10">35:10</a> abakhululwa bakaYehova babuye beze eZiyon bememelela;  benovuyo olungunaphakade phezu kweentloko zabo; baya kufumana imihlali nemivuyo, sisabe isingqala nosizi.</p> 
 <p><a name="an_36:1">36:1</a> Kwathi ngomnyaka weshumi elinesine wokumkani uHezekiya,  kwenyuka uSaneribhe ukumkani waseAsiriya, waya kuyo yonke imizi yakwaYuda enqatyisiweyo, wayithimba.</p> 
 <p><a name="an_36:2">36:2</a> Ukumkani waseAsiriya wasusa uRabheshake eLakishe, ukuba aye eYerusalem kukumkani uHezekiya, enempi enzima. Wafika wema emjelweni wechibi lasentla, ongasemendweni wentsimi yomsuki weengubo.</p> 
 <p><a name="an_36:3">36:3</a> Kwaphuma kwaya kuye uEliyakim unyana kaHilekiya, umphathi wendlu, noShebhena umbhali, noYowa unyana ka-Asafu, umkhumbuzi wezinto zakomkhulu.</p> 
 <p><a name="an_36:4">36:4</a> Wathi kubo uRabheshake, Khanithi kuHezekiya, Utsho ukumkani omkhulu, ukumkani waseAsiriya, ukuthi, Yeyani na le nkoloseko ukholose ngayo?</p> 
 <p><a name="an_36:5">36:5</a> Ndithi mna, lilizwi lomlomo wodwa iqhinga lakho nobugorha bakho bemfazwe; okungoku ke ukholose ngabani na, ugwilike kum nje?</p> 
 <p><a name="an_36:6">36:6</a> Uyabona, ukholose ngaloo msimelelo wengcongolo evikivekileyo, iYiputa, ethi, othe wayama ngayo, ingene esandleni sakhe, imhlabe; unjalo uFaro ukumkani weYiputa kubo bonke abakholose ngaye.</p> 
 <p><a name="an_36:7">36:7</a> Ke ukuba uthi kum, Sikholose ngoYehova uThixo wethu,  ndithi, Asinguye na lo uziganga nezibingelelo azisusileyo uHezekiya, wathi kumaYuda nakwiYerusalem, Ize niqubude phambi kwesi sibingelelo sodwa?</p> 
 <p><a name="an_36:8">36:8</a> Khawubekelane kaloku nenkosi yam, ukumkani waseAsiriya;  ndokunika amawaka amabini amahashe, ukuba unako ngecala lakho ukukhupha abakhweli bokukhwela kuwo.</p> 
 <p><a name="an_36:9">36:9</a> Wothini na ukubujika ubuso benkosana enye, yakubo abancinane babakhonzi benkosi yam, ukholose ngeYiputa,  ngeenqwelo zokulwa nangabamahashe?</p> 
 <p><a name="an_36:10">36:10</a> Ngokunje ndinyuke ndeza kulonakalisa eli lizwe, ndingenaye uYehova, yini na? UYehova uthe kum, Nyuka uye kweli lizwe,  ulonakalise.</p> 
 <p><a name="an_36:11">36:11</a> Bathi ooEliyakim noShebhena noYowa kuRabheshake,  Khawuthethe kubakhonzi bakho ngesiAram, kuba sisiva sona; musa ukuthetha kuthi ngesiYuda ezindlebeni zabantu abaseludongeni.</p> 
 <p><a name="an_36:12">36:12</a> Wathi uRabheshake, Inkosi yam indithume ukuba ndiwathethe la mazwi enkosini yakho nakuwe, yini na? Asikula madoda ahleli eludongeni yini na, ukuze adle ilindle lawo, asele umchamo wawo nani?</p> 
 <p><a name="an_36:13">36:13</a> Wema uRabheshake, wadanduluka ngezwi elikhulu ngesiYuda,  wathi, Waveni amazwi okumkani omkhulu, okumkani waseAsiriya.</p> 
 <p><a name="an_36:14">36:14</a> Uthi ukumkani, Makanganilukuhli uHezekiya, ngokuba akayi kuba nako ukunihlangula.</p> 
 <p><a name="an_36:15">36:15</a> Makanganikholosisi ngoYehova uHezekiya, esithi, Inene, uya kusihlangula uYehova; lo mzi awusayi kunikelwa esandleni sokumkani waseAsiriya.</p> 
 <p><a name="an_36:16">36:16</a> Musani ukumphulaphula uHezekiya, ngokuba utsho ukumkani waseAsiriya ukuthi, Xolisanani nam, niphume nize kum, nidle elowo umdiliya wakhe, elowo umkhiwane wakhe, nisele elowo amanzi equla lakhe;</p> 
 <p><a name="an_36:17">36:17</a> ndide ndize ndinise ezweni elinjengelizwe lenu, ilizwe lengqolowa newayini entsha, ilizwe lesonka nezidiliya.</p> 
 <p><a name="an_36:18">36:18</a> Ize nilumke hleze aninyange uHezekiya, esithi, UYehova uya kusihlangula. Oothixo beentlanga balihlangule na elowo ilizwe lakhe esandleni sokumkani waseAsiriya?</p> 
 <p><a name="an_36:19">36:19</a> Baphi na oothixo baseHamati neArpadi? baphi na oothixo baseSefarvayim, ukuba bangabi balihlangule elakwaSamari esandleni sam?</p> 
 <p><a name="an_36:20">36:20</a> Nguwuphi na koothixo bonke bala mazwe olihlanguleyo ilizwe lakhe esandleni sam, ukuba ade uYehova ayihlangule iYerusalem esandleni sam?</p> 
 <p><a name="an_36:21">36:21</a> Bathi tu, abamphendula nazwi; ngokuba umthetho wokumkani wona ubusithi, Nize ningamphenduli.</p> 
 <p><a name="an_36:22">36:22</a> Weza ke uEliyakim unyana kaHilekiya, umphathi wendlu,  noShebhena umbhali, noYowa unyana ka-Asafu, umkhumbuzi wezinto zakomkhulu, kuHezekiya, bezikrazule iingubo zabo, bamxelela amazwi kaRabheshake.</p> 
 <p><a name="an_37:1">37:1</a> Kwathi, akukuva okukumkani uHezekiya, wazikrazula iingubo zakhe wazigquma ngezirhwexayo, wangena endlwini kaYehova.</p> 
 <p><a name="an_37:2">37:2</a> Wathuma uEliyakim umphathi wendlu, noShebhena umbhali,  namadoda amakhulu ababingeleli, bezigqume ngezirhwexayo,  kuIsaya umprofeti, unyana ka-Amotsi.</p> 
 <p><a name="an_37:3">37:3</a> Bathi kuye, Utsho uHezekiya ukuthi, Le mini yimini yembandezelo neyokohlwaya neyogibo; ngokuba abantwana baze kufika emlonyeni wesizalo, tu ke amandla okuzala.</p> 
 <p><a name="an_37:4">37:4</a> Mhlawumbi uYehova uThixo wakho angaweva amazwi kaRabheshake, othunyiweyo ngukumkani waseAsiriya inkosi yakhe,  ukungcikiva uThixo ophilileyo; amohlwaye ngenxa yamazwi lawo awavileyo uYehova uThixo wakho; wena uphakamise umthandazo ngenxa yamasalela asekhoyo.</p> 
 <p><a name="an_37:5">37:5</a> Baya ke abakhonzi bokumkani uHezekiya kuIsaya.</p> 
 <p><a name="an_37:6">37:6</a> Wathi uIsaya kubo, Nothi kwinkosi yenu, Utsho uYehova ukuthi, Musa ukoyikiswa ngamazwi owavileyo, abandinyelise ngawo abafana bakwakumkani waseAsiriya.</p> 
 <p><a name="an_37:7">37:7</a> Yabona, ndimfaka umoya, ukuba eve udaba olubi, abuye ke aye ezweni lakhe, ndimwise ngekrele ezweni lakhe.</p> 
 <p><a name="an_37:8">37:8</a> Wabuya ke uRabheshake, wamfumana ukumkani waseAsiriya esilwa neLibhena; ngokuba ebevile ukuba undulukile eLakishe.</p> 
 <p><a name="an_37:9">37:9</a> Weva kusithiwa ngoTiraka ukumkani wakwaKushi, Uphumile esiza kulwa nawe. Weva ke, wathumela abathunywa kuHezekiya esithi,</p> 
 <p><a name="an_37:10">37:10</a> Notsho kuHezekiya ukumkani wakwaYuda ukuthi,  Makangakulukuhli uThixo wakho, okholose ngaye wena, usithi,  Ayisayi kunikelwa iYerusalem esandleni sokumkani waseAsiriya.</p> 
 <p><a name="an_37:11">37:11</a> Uyabona, ukuvile wena abakwenzileyo ookumkani baseAsiriya kumazwe onke, ukuba bawaphanzisa; uya kuhlangulwa na ke wena?</p> 
 <p><a name="an_37:12">37:12</a> Oothixo beentlanga ke bazihlangula na ezo,  bazitshabalalisayo oobawo, iGozan, neHaran, neRetsefe, noonyana bakaEden ababeseTelasare?</p> 
 <p><a name="an_37:13">37:13</a> Uphi na ukumkani weHamati, nokumkani weArpadi, nokumkani womzi waseSefarvayim, neHena, neIva?</p> 
 <p><a name="an_37:14">37:14</a> Wawathabatha uHezekiya amaphepha encwadi esandleni sabathunywa, wawafunda; wenyuka waya endlwini kaYehova,  wayaneka uHezekiya phambi koYehova.</p> 
 <p><a name="an_37:15">37:15</a> Wathandaza uHezekiya kuYehova esithi,</p> 
 <p><a name="an_37:16">37:16</a> Yehova wemikhosi, Thixo wakwaSirayeli, wena uhleli phakathi kweekerubhi, unguye uThixo wena wedwa kwizikumkani zonke zehlabathi; wena ulenzile izulu nehlabathi.</p> 
 <p><a name="an_37:17">37:17</a> Thoba indlebe yakho, Yehova, uve; vula amehlo akho,  Yehova, ubone; uweve onke amazwi kaSaneribhe, awathumele ukungcikiva uThixo ophilileyo.</p> 
 <p><a name="an_37:18">37:18</a> Okunene, Yehova, ookumkani baseAsiriya baziphanzisile zonke iintlanga namazwe azo;</p> 
 <p><a name="an_37:19">37:19</a> babanikela oothixo bazo emlilweni, kuba bebengethixo,  bebengumsebenzi wezandla zomntu, umthi nelitye;  babatshabalalisa ke.</p> 
 <p><a name="an_37:20">37:20</a> Ke ngoko, Yehova Thixo wethu, sisindise esandleni sakhe,  zazi zonke izikumkani zehlabathi, ukuba wena unguYehova wedwa.</p> 
 <p><a name="an_37:21">37:21</a> Wathumela ke uIsaya unyana ka-Amotsi kuHezekiya, esithi,  Utsho uYehova, uThixo wakwaSirayeli, ukuthi, Okuthandazeleyo kum, ngokubhekisele kuSaneribhe ukumkani waseAsiriya,  ndikuvile.</p> 
 <p><a name="an_37:22">37:22</a> Lilo eli ilizwi alithethayo uYehova ngaye, Intombi eyintombi uZiyon iyakudela, iyakugculela; intombi uYerusalem ihlunguzela intloko emva kwakho.</p> 
 <p><a name="an_37:23">37:23</a> Ngubani na lo umngcikivileyo, umnyelisileyo? Ngubani na lo umphakamisele ilizwi lakho, ukude uwaphakamisele amehlo akho phezulu nje? NgoyiNgcwele wakwaSirayeli.</p> 
 <p><a name="an_37:24">37:24</a> Uyingcikivile iNkosi ngabakhonzi bakho, wathi, Ngobuninzi beenqwelo zam zokulwa ndiqabele mna ezintlomeni zeentaba,  emathambekeni eLebhanon; ndiyigawule imisedare yayo emide kakhulu nemisipres yayo enyuliweyo; ndifike kweyokuphela indawo yayo ephezulu, ehlathini lentsimi yayo echumayo.</p> 
 <p><a name="an_37:25">37:25</a> Ndimbe, ndasela amanzi mna; ndiya kuyomisa ngentende yeenyawo zam yonke imijelo yoMnayile oseYiputa.</p> 
 <p><a name="an_37:26">37:26</a> Akuvanga na? Kwakude ndakwenza oku, kwangemihla yamandulo ndakubumba; ndikufikisile, kwenzeka ngoku ukuba uyikhahlele phantsi imizi enqatyisiweyo, ibe yingxakangxaka yemiwewe.</p> 
 <p><a name="an_37:27">37:27</a> Abemi bayo banqumka izandla, baqhiphuka umbilini, badana,  baba ngumfuno wasendle, nohlaza, utyani obuphezu kwendlu,  nentsimi yengqolowa engekabi mvila.</p> 
 <p><a name="an_37:28">37:28</a> Ke ukuhlala kwakho, nokuphuma kwakho, nokungena kwakho,  ndiyakwazi, nokuguguma kwakho ngam.</p> 
 <p><a name="an_37:29">37:29</a> Ngenxa yokuguguma kwakho ngam, nangenxa yokutyesha kwakho okunyuke kweza ezindlebeni zam, ndiya kufaka ikhonkco lam empumlweni yakho, nomkhala wam emlonyeni wakho, ndikubuyise ngendlela oweza ngayo.</p> 
 <p><a name="an_37:30">37:30</a> Ke kaloku nguwo lo umqondiso kuwe: lo mnyaka kodliwa ummilela, ngomnyaka wesibini kodliwa isihlabane; ngomnyaka wesithathu nohlwayela nivune, nityale izidiliya, nidle iziqhamo zazo.</p> 
 <p><a name="an_37:31">37:31</a> Abasindileyo bendlu yakwaYuda, abo baseleyo, baya kubuya bendelisele iingcambu phantsi, benze iziqhamo phezulu.</p> 
 <p><a name="an_37:32">37:32</a> Ngokuba kuya kuphuma eYerusalem abaseleyo nabasindileyo entabeni yeZiyon. Ubukhwele bukaYehova wemikhosi buya kukwenza oko.</p> 
 <p><a name="an_37:33">37:33</a> Ngako oko utsho uYehova ngokubhekisele kukumkani waseAsiriya, ukuthi, Akayi kungena kulo mzi, akayi kutola notolo kuwo, akayi kuwuzela enengweletshetshe, akayi kuwufumbela ludonga lakungqinga.</p> 
 <p><a name="an_37:34">37:34</a> Uya kubuya ngendlela aweza ngayo; akasayi kungena kulo mzi; utsho uYehova.</p> 
 <p><a name="an_37:35">37:35</a> Ndiya kuwukhusela lo mzi, ndiwusindise ngenxa yam,  nangenxa kaDavide, umkhonzi wam.</p> 
 <p><a name="an_37:36">37:36</a> Kwaphuma ke isithunywa sikaYehova, saxabela emkhosini wama-Asiriya ikhulu elinamanci asibhozo anesihlanu amawaka.  Bavuka kusasa, nango ezizidumbu ezifileyo onke.</p> 
 <p><a name="an_37:37">37:37</a> Wanduluka, wahamba; wabuya uSaneribhe ukumkani waseAsiriya, wahlala eNineve.</p> 
 <p><a name="an_37:38">37:38</a> Kwathi, enqula endlwini kaNiseroki uthixo wakhe, bamxabela ngekrele ooAdrameleki noSharetsere, oonyana bakhe. Baza basabela ezweni laseArarati. UEsar-hadon, unyana wakhe, waba ngukumkani esikhundleni sakhe.</p> 
 <p><a name="an_38:1">38:1</a> Ngaloo mihla wayesifa UHezekiya, eza kufa. Waya umprofeti kuye, uIsaya unyana ka-Amotsi; wathi kuye, Utsho uYehova ukuthi, Yolela indlu yakho, ngokuba uya kufa wena, akuyi kuphila.</p> 
 <p><a name="an_38:2">38:2</a> UHezekiya wabubhekisa eludongeni ubuso bakhe, wathandaza kuYehova, wathi,</p> 
 <p><a name="an_38:3">38:3</a> Khawukhumbule, ndiyakukhunga, Yehova, okokuba ndihambe phambi kwakho ngokunyaniseka nangentliziyo ephelelisileyo,  ndakwenza okulungileyo emehlweni akho. Watsho uHezekiya isililo esikhulu.</p> 
 <p><a name="an_38:4">38:4</a> Kwafika ilizwi likaYehova kuIsaya, lisithi,</p> 
 <p><a name="an_38:5">38:5</a> Yiya uthi kuHezekiya, Utsho uYehova, uThixo kaDavide uyihlo, ukuthi, Ndiwuvile umthandazo wakho, ndizibonile iinyembezi zakho. Uyabona, ndiya kongezelela kwimihla yakho ishumi elinesihlanu leminyaka.</p> 
 <p><a name="an_38:6">38:6</a> Ndiya kukuhlangula wena nalo mzi esandleni sokumkani waseAsiriya, ndiwukhusele lo mzi.</p> 
 <p><a name="an_38:7">38:7</a> Nangu ke umqondiso kuwe, uphuma kuYehova, ukuba uya kulenza uYehova elo lizwi alithethileyo.</p> 
 <p><a name="an_38:8">38:8</a> Uyabona, ndiyasibuyisa isithunzi sezinyuko, esehlayo esinyukweni sika-Ahazi ngelanga, ndisibuyisa umva izinyuko ezilishumi. Labuya ke ilanga izinyuko ezilishumi ezinyukweni elibe lihlile ngazo.</p> 
 <p><a name="an_38:9">38:9</a> Umbhalo kaHezekiya ukumkani wakwaYuda, oko ebesifa, waza waphila:</p> 
 <p><a name="an_38:10">38:10</a> Ndathi mna, yakubon ukuba ithe cwaka imihla yam, mandimke ndiye emasangweni elabafileyo; Ndivelelwe, ndayihluthwa eseleyo iminyaka yam.</p> 
 <p><a name="an_38:11">38:11</a> Ndathi, Andiyi kumbona uYa, uYa ezweni labaphilileyo;  Andiyi kuba samkhangela umntu, ndikubemi belabangasekhoyo.</p> 
 <p><a name="an_38:12">38:12</a> Umnquba wam uza kuncothulwa, ufuduswe umke kum,  njengentente yomalusi; Ndibusongile njengomluki ubomi bam;  unditsheca ezintsingeni. Uya kundigqibela ngosuku olunye.</p> 
 <p><a name="an_38:13">38:13</a> Ndazizolisa kwada kwasa; njengengonyama, wenjenjalo ukuwaphula onke amathambo am. Uya kundigqibela ngosuku olunye.</p> 
 <p><a name="an_38:14">38:14</a> Njengehlankomo, njengendwe, ndenjenjalo ukukrikriza,  Ndalila njengevukuthu; aphela amehlo am kukubheka phezulu:  Yehova, ndifingekile, ndimele.</p> 
 <p><a name="an_38:15">38:15</a> Ndothini na ukubulela, ethethile nje kum, wenza nokwenza?  Mandicothoze yonke iminyaka yam eya kuza phezu kobukrakra bomphefumlo wam.</p> 
 <p><a name="an_38:16">38:16</a> Nkosi yam, babuya baphile zezo zinto abantu, Bukuzo kanye ubomi bomoya wam: Wondiphilisa ke, ndidlise ubomi.</p> 
 <p><a name="an_38:17">38:17</a> Yabona, baba lusindiso kum ubukrakra obukhulu. Wena ke ngokundithanda, wawurhola umphefumlo wam esihogweni sokonakala;  Ngokuba izono zam uzilahlile emva komhlana wakho.</p> 
 <p><a name="an_38:18">38:18</a> Kuba elabafileyo alinakukuncoma, ukufa akunakukudumisa;  Abahla baye emhadini abakulindele ukunyanisa kwakho.</p> 
 <p><a name="an_38:19">38:19</a> Ophilileyo, ophilileyo nguye owokuncoma, njengam nje namhla. Uyise uya kukwazisa ukunyanisa kwakho koonyana.</p> 
 <p><a name="an_38:20">38:20</a> UYehova uza kundisindisa; Ngoko ke sozibetha iihadi zethu Yonke imihla yobomi bethu, endlwini kaYehova.</p> 
 <p><a name="an_38:21">38:21</a> Wathi uIsaya, mabathabathe isicumba samakhiwane, basibeke ethumbeni, ukuze aphile.</p> 
 <p><a name="an_38:22">38:22</a> Wathi uHezekiya, Uyintoni na umqondiso wokuba ndiya kunyuka ndiye endlwini kaYehova?</p> 
 <p><a name="an_39:1">39:1</a> Ngelo xesha uMerodaki-bhaladan, unyana kaBhaladan, ukumkani waseBhabheli, wathumela incwadi nomnikelo kuHezekiya; kuba wayevile ukuba ubesifa, wabuya wachacha.</p> 
 <p><a name="an_39:2">39:2</a> Wavuya uHezekiya ngabo, wababonisa indlu yakhe yezinto aziqwebileyo: isilivere, negolide, nobulawu, neoli entle,  nendlu yonke yezixhobo zakhe, nento yonke ebikho ebuncwaneni bakhe. Akwabakho nto endlwini yakhe nasekulawuleni kwakhe konke, angababonisanga yona uHezekiya.</p> 
 <p><a name="an_39:3">39:3</a> Waya uIsaya umprofeti kukumkani uHezekiya, wathi kuye,  Atheni na la madoda? avele ngaphi na ukuza kuwe? Wathi uHezekiya, Avele ezweni elikude eBhabheli, esiza kum.</p> 
 <p><a name="an_39:4">39:4</a> Wathi ke, Abone ntoni na endlwini yakho? Wathi uHezekiya,  Abone into yonke esendlwini yam; akubangakho nto ndingababonisanga yona ebuncwaneni bam.</p> 
 <p><a name="an_39:5">39:5</a> Wathi uIsaya kuHezekiya, Live ke ilizwi likaYehova wemikhosi.</p> 
 <p><a name="an_39:6">39:6</a> Uyabona, kuza imihla, eya kuthi yonke into esendlwini yakho, nento abayiqwebayo ooyihlo, kwada kwayile mini,  ithwalelwe eBhabheli, kungasali nto; utsho uYehova.</p> 
 <p><a name="an_39:7">39:7</a> Baya kuthabatha nakoonyana bakho abaya kuphuma kuwe, oya kubazala, babe ngababusi ebhotweni lokumkani waseBhabheli.</p> 
 <p><a name="an_39:8">39:8</a> Wathi uHezekiya kuIsaya, Lilungile ilizwi likaYehova,  olithethileyo. Wathi, Inene, kuya kubakho uxolo nozingiso ngeyam imihla.</p> 
 <p><a name="an_40:1">40:1</a> Thuthuzelani, bathuthuzeleni abantu bam, utsho uThixo wenu.</p> 
 <p><a name="an_40:2">40:2</a> Thethani kakuhle neYerusalem, nimemeze kuyo, nithi kuzalisekile ukuphuma kwayo umkhosi; nithi, buhlawulelwe ubugwenxa bayo; nithi, yamkeliswe esandleni sikaYehova okuphindwe kabini kwizono zayo zonke.</p> 
 <p><a name="an_40:3">40:3</a> Yivani omemezayo, esithi, Yigeceni entlango indlela kaYehova; tyenenezelani uThixo wethu umendo enkqantosini.</p> 
 <p><a name="an_40:4">40:4</a> Yonke imifula mayinyuswe, zonke iintaba neenduli zigungxulwe; iindawo ezimagqagala zibe zithabazi, nemixawuka ibe ziintili;</p> 
 <p><a name="an_40:5">40:5</a> butyhileke ubuqaqawuli bukaYehova, ibubone inyama yonke kunye; ngokuba uthethile umlomo kaYehova.</p> 
 <p><a name="an_40:6">40:6</a> Ilizwi lothile lathi, Memeza. Wathi yena, Ndimemeze ntoni na? Yithi, Yonke inyama ibutyani, bonke ubuhle bayo bunjengentyantyambo yasendle.</p> 
 <p><a name="an_40:7">40:7</a> Buyoma utyani, iyabuna intyantyambo; ngokuba umoya kaYehova uvuthuza kuyo; inene, abantu babutyani.</p> 
 <p><a name="an_40:8">40:8</a> Buyoma utyani, iyabuna intyantyambo; ke lona ilizwi likaThixo wethu liya kuma ngonaphakade.</p> 
 <p><a name="an_40:9">40:9</a> Wena Ziyon, mshumayeli weendaba ezilungileyo, nyuka uye entabeni ephakamileyo; wena Yerusalem, mshumayeli weendaba ezilungileyo, liphakamise ngamandla ilizwi lakho, phakamisa ungoyiki. Yithi kwimizi yakwaYuda, Nanko uThixo wenu!</p> 
 <p><a name="an_40:10">40:10</a> Uyabona, iNkosi uYehova iya kuza, ingowomeleleyo, ingalo yayo iyilawulela. Uyabona, umvuzo wayo inawo, nomsebenzi wayo uphambi kwayo.</p> 
 <p><a name="an_40:11">40:11</a> Iya kuwalusa umhlambi wayo njengomalusi; iya kuwabutha ngeengalo zayo amatakane, iwathwale ngesifuba sayo, izithundeze ezanyisayo.</p> 
 <p><a name="an_40:12">40:12</a> Ngubani na olinganise amanzi la entendeni yesandla sakhe,  walilungisa izulu ngomoluko weminwe, walukhongozela uthuli lomhlaba ngomlinganiselo, wazilinganisa iintaba ngesilinganiso,  neenduli ngesikali?</p> 
 <p><a name="an_40:13">40:13</a> Ngubani na owalungisa uMoya kaYehova, waba yindoda emcebisayo, wamazisa?</p> 
 <p><a name="an_40:14">40:14</a> Wacebisana nabani na owamqondisayo, wamfundisa umendo wesiko, wamfundisa ukwazi, wamazisa indlela yokuqonda?</p> 
 <p><a name="an_40:15">40:15</a> Yabona, iintlanga zibalelwa ekubeni zinjengethontsi emphandeni, njengesuntswana esikalini. Yabona, iziqithi zinjengothuli oluqhaphukayo.</p> 
 <p><a name="an_40:16">40:16</a> ILebhanon ayilingene kubaswa, neenyamakazi zayo azilingene kubalidini elinyukayo.</p> 
 <p><a name="an_40:17">40:17</a> Zonke iintlanga zinjengento engento phambi kwakhe; kuye zibalelwa ekuthini asizanto, ziluchuku.</p> 
 <p><a name="an_40:18">40:18</a> Ningamfanekisa ke nabani na uThixo, ninxulumise mfanekiselo mni na naye?</p> 
 <p><a name="an_40:19">40:19</a> Umfanekiso oqingqiweyo utyhidwa yingcibi, awaleke ngegolide umnyibilikisi, awunyibilikisele imixokelelwane yesilivere.</p> 
 <p><a name="an_40:20">40:20</a> Okhohliweyo ngumrhumo ukhetha umthi ongenakubola;  uzifunela ingcibi eyaziyo, ukuba imlungisele umfanekiso oqingqiweyo ongayi kushukuma.</p> 
 <p><a name="an_40:21">40:21</a> Anazi na? aniva na? anixelelwanga na kwasentloko?  aniqondanga na kwasekusekweni kwehlabathi?</p> 
 <p><a name="an_40:22">40:22</a> Ngulo uhlala phezu kwesazinge sehlabathi, abemi balo ke benjengemicikwane; ulowaneka izulu njengeqhiya eliyasuyasu,  walitwabulula njengentente yokuhlala;</p> 
 <p><a name="an_40:23">40:23</a> ulozenza izidwangube ukuba zingabi nto, abagwebi behlabathi abenze babe luchuku.</p> 
 <p><a name="an_40:24">40:24</a> Bengekathi ukutyalwa, bengekathi ukuhlwayelwa, singekathi ukwendelisela iingcambu emhlabeni isiphunzi sabo,  uselebafuthela bome, ubathabathe umoya ovuthuzayo njengomququ.</p> 
 <p><a name="an_40:25">40:25</a> Niya kundifanisa nabani na, ndilingane naye? utsho oyiNgcwele.</p> 
 <p><a name="an_40:26">40:26</a> Phakamiselani amehlo enu phezulu, nibone: ngubani na owadala ezi zinto? Ngulokhupha umkhosi wazo ngamaqela, uzibiza zonke ziphela ngamagama, ngenxa yobukhu bokomelela, ekhaliphile ngamandla; akusali nanye.</p> 
 <p><a name="an_40:27">40:27</a> Yini na ukuba uthi, Yakobiuthethe uthi, Sirayeli Indlela yam isithele kuYehova, nebango lam lidlule kuThixo wam?</p> 
 <p><a name="an_40:28">40:28</a> Akwazi na? akuvanga na, ukuba uThixo ongunaphakade nguYehova, tyhafi, akadinwa; ayinakugocwagocwa ingqondo yakhe.</p> 
 <p><a name="an_40:29">40:29</a> Umnika otyhafileyo amandla, ongenakomelela amandisele ukuqina.</p> 
 <p><a name="an_40:30">40:30</a> Namadodana angatyhafa adinwe, nabafana bakhubeke bawe;</p> 
 <p><a name="an_40:31">40:31</a> ke bona abathembele kuYehova baya kuhlaziyeka emandleni;  banyuke ngamaphiko njengeenkozi. Baya kugidima bangadinwa,  bahambe bangatyhafi.</p> 
 <p><a name="an_41:1">41:1</a> Yithini tu phambi kwam, ziqithi; izizwe mazihlaziye amandla; mazize zisondele, zandule zithethe; masiqubisane ematyaleni.</p> 
 <p><a name="an_41:2">41:2</a> Ngubani na ovuse empumalanga lowo ukhawulelwa bubulungisa ezinyaweni zakhe? Unikela iintlanga phambi kwakhe, unyathela ookumkani, ubanikela ekreleni lakhe njengothuli, esaphetheni sakhe njengomququ ophetshethwayo.</p> 
 <p><a name="an_41:3">41:3</a> Uyabasukela, udlula enoxolo ngomendo abengawuhambanga ngeenyawo zakhe.</p> 
 <p><a name="an_41:4">41:4</a> Ngubani na okusebenzileyo wakwenza oko, obiza izizukulwana kwasentloko? Ndim, mna Yehova, ndingowokuqala; nakwabangasemva ndikwanguye.</p> 
 <p><a name="an_41:5">41:5</a> Iziqithi zabona zoyika, iziphelo zehlabathi zagubha,  zasondela, zeza.</p> 
 <p><a name="an_41:6">41:6</a> Umntu wamnceda ummelwane wakhe, wathi kumzalwana wakhe,  Yomelela.</p> 
 <p><a name="an_41:7">41:7</a> Ingcibi yomeleza umnyibilikisi; ogudisayo ngesando womeleza obetha esikhandelweni, esithi, Kulungile; wasiqinisa ngezikhonkwane, ukuba singashukumi isithixo.</p> 
 <p><a name="an_41:8">41:8</a> Ke wena Sirayeli, mkhonzi wam Yakobi, wena ndakunyulayo,  mbewu ka-Abraham umthandi wam;</p> 
 <p><a name="an_41:9">41:9</a> endakubambayo kwaseziphelweni zehlabathi, endakubizayo kwasemacaleni alo; endathi kuwe, Ungumkhonzi wam wena,  ndikunyule, andikucekisile;</p> 
 <p><a name="an_41:10">41:10</a> musa ukoyika, kuba ndinawe mna; musa ukubhekabheka, kuba ndinguThixo wakho; ndikukhaliphisile, ewe, ndikuncedile,  ndikuxhasile ngesandla sam sokunene sobulungisa bam.</p> 
 <p><a name="an_41:11">41:11</a> Yabona, baya kudana bahlazeke bonke abavutha umsindo ngawe; aya kuba yinto engento, adake amadoda abambana nawe.</p> 
 <p><a name="an_41:12">41:12</a> Uya kuwafuna, ungawafumani, amadoda aphikisana nawe; aya kuba yinto engento, engekhoyo, amadoda alwa nawe.</p> 
 <p><a name="an_41:13">41:13</a> Ngokuba mna, Yehova Thixo wakho, ndiya kusibamba isandla sakho sokunene; ndingothi kuwe, Musa ukoyika, ndiya kukunceda mna.</p> 
 <p><a name="an_41:14">41:14</a> Musa ukoyika, mbungu Yakobi, bantu bambalwa bakwaSirayeli;  ndiya kukunceda mna; utsho uYehova, uMkhululi wakho oyiNgcwele kaSirayeli.</p> 
 <p><a name="an_41:15">41:15</a> Yabona, ndikwenze isisizilo esibukhali esitsha,  esintlangothi mbini; uya kuzi bhula iintaba uzicole, iinduli uzixelise umququ.</p> 
 <p><a name="an_41:16">41:16</a> Uya kuzela, umoya uzitha bathe, umoya ovuthuzayo uziphangalalise; ke wena ugcobe ngoYehova, uqhayise ngoyiNgcwele kaSirayeli.</p> 
 <p><a name="an_41:17">41:17</a> Ke abaziintsizana nabangamahlwempu baya kufuna amanzi,  angabikho, ulwimi lwabo lome linxano; mna Yehova ndiya kubaphendula; mna, Thixo kaSirayeli, andiyi kubashiya.</p> 
 <p><a name="an_41:18">41:18</a> Ndiya kuyivula imilambo eluqayini, nemithombo phakathi kweentili, ndenze intlango ibe lidike elinamanzi, nomhlaba ongumqwebedu ube ziindawo eziphuma amanzi.</p> 
 <p><a name="an_41:19">41:19</a> Ndiya kutyala entlango imisedare, nemingampunzi,  nemimirtile, neminquma yasendle, ndimise enkqantosini imisipres, nemipleyini, nemigalagala, ndawonye;</p> 
 <p><a name="an_41:20">41:20</a> ukuze babone, bazi, bagqale ngentliziyo, baqiqe kunye,  ukuba isandla sikaYehova sikwenzile oko, oyiNgcwele kaSirayeli ukudalile oko.</p> 
 <p><a name="an_41:21">41:21</a> Sondezani iindawo enibambene ngazo, utsho uYehova;  zimiseni iziganeko zenu, utsho uKumkani kaYakobi.</p> 
 <p><a name="an_41:22">41:22</a> Mabazizise, basixelele okuza kuhla; mabaxele izinto zangaphambili, ubunjani bazo, sizigqale ngeentliziyo, silazi ikamva lazo; nokuba zezizayo siviseni.</p> 
 <p><a name="an_41:23">41:23</a> Xelani izinto ezizayo ngasemva, ukuze sazi ukuba ningoothixo; ewe, yenzani okulungileyo, nokuba kokubi,  sikhwankqiswe, sibonisane ngako.</p> 
 <p><a name="an_41:24">41:24</a> Yabonani, ningabento engento, nomsebenzi wenu awuni yani;  ulisikizi oninyulayo.</p> 
 <p><a name="an_41:25">41:25</a> Ndivuse owasentla, weza; owasempumalanga, onqula igama lam; uzifikela iirhuluneli njengodaka, njengombumbi exovula udongwe.</p> 
 <p><a name="an_41:26">41:26</a> Ngubani na owakuxelayo oko kwasekuqaleni? makavele sazi;  owakuxelayo ngenxa engaphambili makavele, sithi, Ulungisile.  Hayi, akukho waxelayo; hayi, akukho wavakalisayo; hayi, akukho wazivayo iintetho zenu.</p> 
 <p><a name="an_41:27">41:27</a> Ndim endaqala ndathi kwiZiyon, Yabona, nanzo; ndayinika iYerusalem umshumayeli weendaba ezilungileyo.</p> 
 <p><a name="an_41:28">41:28</a> Kuba ndakhangela, akwabakho bani; nakwaba akwabakho bacebisi ndingababuzayo, baphendule ngelizwi.</p> 
 <p><a name="an_41:29">41:29</a> Yabona, bonke bephela bayinto engento, ziyinto engekhoyo izenzo zabo, imifanekiso yabo etyhidiweyo ingumoya nochuku.</p> 
 <p><a name="an_42:1">42:1</a> Mboneni ke umkhonzi wam endimxhasayo; umnyulwa wam, okholwa nguye umphefumlo wam. Ndibeke uMoya wam phezu kwakhe; uya kukuphumelelisa okusesikweni ezintlangeni.</p> 
 <p><a name="an_42:2">42:2</a> Akayi kunkqangaza, aliphakamise, alivakalise ezitratweni ilizwi lakhe.</p> 
 <p><a name="an_42:3">42:3</a> Ingcongolo evikivekileyo akayi kuyaphula, umsonto oqhumayo akayi kuwucima; uya kukuphumelelisa okusesikweni ngokwenyaniso.</p> 
 <p><a name="an_42:4">42:4</a> Akayi kuba nakucinywa, akayi kuvikiveka, ade akumise okusesikweni ehlabathini, zilindele isiyalo sakhe iziqithi.</p> 
 <p><a name="an_42:5">42:5</a> Utsho uThixo yena, uYehova, udala izulu, alaneke;  utwabulula umhlaba neziveliso zawo; unika abantu abaphezu kwawo ukuphefumla, unika abahamba kuwo umoya:</p> 
 <p><a name="an_42:6">42:6</a> ukuthi, Mna, Yehova, ndikubizile ngokobulungisa, ndakubamba ngesandla; ndiya kukulondoloza, ndikwenze umnqophiso wabantu,  isikhanyiselo seentlanga;</p> 
 <p><a name="an_42:7">42:7</a> ukuba uvule amehlo eemfama, ukuba ukhuphe abakhonkxiweyo ekuvalelweni, abahleli ebumnyameni ubakhuphe entolongweni.</p> 
 <p><a name="an_42:8">42:8</a> NdinguYehova, lilo elo igama lam; andiluniki omnye uzuko lwam, nendumiso yam andiyiniki imifanekiso eqingqiweyo.</p> 
 <p><a name="an_42:9">42:9</a> Izinto zokuqala, yabona, zifikile; ndixela izinto ezintsha,  ke zingekantshuli ndiyanivisa.</p> 
 <p><a name="an_42:10">42:10</a> Vumani kuYehova ingoma entsha, indumiso yakhe kwaseziphelweni zehlabathi, nina bahla baye elwandle,  nenzaliseko yalo, nina ziqhithi nabemi bazo.</p> 
 <p><a name="an_42:11">42:11</a> Mayiphakamise izwi intlango, nemizi yayo, nemizana ehleli amaKedare; mabamemelele abemi bengxondorha, batsholoze ezincotsheni zeentaba.</p> 
 <p><a name="an_42:12">42:12</a> Mabamzukise uYehova, baxele indumiso yakhe eziqithini.</p> 
 <p><a name="an_42:13">42:13</a> UYehova uya kuphuma njengegorha, uya kuxhoxha ikhwele njengendoda yokulwa; uya kuduma, ewe, uya kunkqangaza; uya kuba ligorha ezintshabeni zakhe.</p> 
 <p><a name="an_42:14">42:14</a> Kususela kwakude ndithe quthu, ndathi tu, ndazibamba;  ngoku ndiya kubefuza njengozalayo, ndibe nephika, ndifuthe nokufutha.</p> 
 <p><a name="an_42:15">42:15</a> Ndobharhisa iintaba neenduli, ndiyitshise yonke imifuno yazo, imilambo ndiyenze iziqithi, ndiwatshise amadike.</p> 
 <p><a name="an_42:16">42:16</a> Ndozihambisa iimfama ngendlela ezingayaziyo,  ndizinyathelise kwiingqushu ezingazaziyo; ubumnyama ndibenza ukukhanya phambi kwazo, iindawo ezimagqagala zibe zithabazi.  Zizo ezo izinto endiya kuzenza, ndingazishiyi.</p> 
 <p><a name="an_42:17">42:17</a> Baya kubuya umva, badane bedanile, abakholosa ngemifanekiso eqingqiweyo, abathi kwetyhidiweyo, Ningoothixo bethu.</p> 
 <p><a name="an_42:18">42:18</a> Yivani, zithulu; bhekani nibone, zimfama.</p> 
 <p><a name="an_42:19">42:19</a> Ngubani na oyimfama, ingenguye umkhonzi wam? osisithulu njengomthunywa wam endimthumayo? Ngubani na oyimfama njengenqogu, oyimfama njengomkhonzi kaYehova?</p> 
 <p><a name="an_42:20">42:20</a> Ubona izinto ezininzi, akazigcini noko; uvula iindlebe,  akeva noko.</p> 
 <p><a name="an_42:21">42:21</a> UYehova uthande ngenxa yobulungisa bakhe ukuwukhulisa umyalo, wawenza wanobungangamsha.</p> 
 <p><a name="an_42:22">42:22</a> Ke bona ngabantu abaphangiweyo, abahluthiweyo,  ababotshelelwe emingxunyeni bonke bephela, abafakwe ezintolongweni, baba lixhoba, akwabakho mhlanguli; baba ngabahluthiweyo, akwabakho uthi, Buyisa.</p> 
 <p><a name="an_42:23">42:23</a> Ngubani na kuni oya kukubekela indlebe oko, abaze indlebe,  eve emveni koku?</p> 
 <p><a name="an_42:24">42:24</a> Ngubani na owamnikela uYakobi ekuhluthweni, owamnikela uSirayeli kubaphangi? AsinguYehova nalowo sonayo kuye, lowo bangavumanga ukuhamba ngeendlela zakhe, abawuphulaphula umyalo wakhe?</p> 
 <p><a name="an_42:25">42:25</a> Wamphalazela ngobushushu bomsindo wakhe, nangamandla emfazwe; wamlenya ngomlilo ngeenxa zonke, akakwazi noko;  wamtshisa, noko akakunyamekela oko ngentliziyo.</p> 
 <p><a name="an_43:1">43:1</a> Kaloku ke utsho uYehova, uMdali wakho, Yakobi, uMbumbi wakho, Sirayeli, ukuthi, Musa ukoyika; ngokuba ndikukhulule ngokukuhlawulela; ndikubizile ngegama lakho, ungowam.</p> 
 <p><a name="an_43:2">43:2</a> Xa uthi uwele emanzini, ndoba nawe: nasemilanjeni, ayisayi kukuntywilisela; xa uthi uhambe emlilweni, akuyi kurhawuka,  nelangatye lingakutshisi.</p> 
 <p><a name="an_43:3">43:3</a> Ngokuba mna, Yehova, ndinguThixo wakho, mna, Ngcwele kaSirayeli, ndingumsindisi wakho; ndirhole iYiputa yakucamagushela, iKushi neSebha zaba sesikhundleni sakho.</p> 
 <p><a name="an_43:4">43:4</a> Ngenxa yokuba unqabile emehlweni am, uzukile, mna ke ndikuthandile; ndirhola abantu esikhundleni sakho, nezizwe esikhundleni sobomi bakho.</p> 
 <p><a name="an_43:5">43:5</a> Musa ukoyika, ngokuba ndinawe: ndiya kuyizisa imbewu yakho ivela empumalanga, ndikubuthe nasentshonalanga.</p> 
 <p><a name="an_43:6">43:6</a> Ndiya kuthi kumntla, Ethe; nakumzantsi, Musa ukuthintela;  nazise oonyana bam bevela kude, neentombi zam zivela eziphelweni zehlabathi:</p> 
 <p><a name="an_43:7">43:7</a> yonke into ebizwe ngegama lam, endiyidalele uzuko lwam,  endiyibumbileyo, endiyenzileyo.</p> 
 <p><a name="an_43:8">43:8</a> Khupha abantu abaziimfama benamehlo, nabazizithulu beneendlebe.</p> 
 <p><a name="an_43:9">43:9</a> Nonke zintlanga, buthelanani ndawonye, zihlangane izizwe.  Ngubani na kuni onokukuxela oko? Mabasivise izinto zangaphambili, mabamise amangqina abo, bagwetyelwe; mabeve ke abantu, bathi, Yinyaniso.</p> 
 <p><a name="an_43:10">43:10</a> Ningamangqina am, utsho uYehova, nina ningumkhonzi wam endimnyulileyo; ukuze nazi, nikholwe ndim, niqonde ukuba ndim;  phambi kwam akubunjwanga thixo, nasemva kwam akuyi kubakho namnye.</p> 
 <p><a name="an_43:11">43:11</a> Mna ke, mna ndinguYehova, akukho msindisi ingendim.</p> 
 <p><a name="an_43:12">43:12</a> Mna ndixelile, ndasindisa, ndabonisa, kungekho thixo wumbi kuni; ningamangqina am, utsho uYehova, ukuba ndinguThixo.</p> 
 <p><a name="an_43:13">43:13</a> Unanamhla ndinguye, akukho unokuhlangula esandleni sam;  ndisebenza, ngubani na ke onokukubuyisa oko umva?</p> 
 <p><a name="an_43:14">43:14</a> Utsho uYehova, umkhululi wenu, oyiNgcwele kaSirayeli,  ukuthi, Ngenxa yenu ndithumele eBhabheli, ukuba ndibahlise abasabayo bonke bephela, namaKaledi, ngeenqanawa zokumemelela kwabo.</p> 
 <p><a name="an_43:15">43:15</a> Mna, Yehova, ndingoyiNgcwele wenu, uMdali kaSirayeli,  uKumkani wenu.</p> 
 <p><a name="an_43:16">43:16</a> Utsho uYehova, umenzi wendlela elwandle, womendo emanzini anamandla;</p> 
 <p><a name="an_43:17">43:17</a> umkhuphi wenqwelo nehashe, wempi nentshatshela; baya kulala bangavuki, bethile, becimile njengomsonto wesibane:</p> 
 <p><a name="an_43:18">43:18</a> utsho ukuthi, Musani ukukhumbula izinto zangaphambili,  ningazikhathaleli nezamandulo.</p> 
 <p><a name="an_43:19">43:19</a> Yabonani, ndiya kwenza into entsha, intshule ngoku; aniyi kuyazi na? Inene, ndiya kwenza indlela entlango, nemilambo enkangala.</p> 
 <p><a name="an_43:20">43:20</a> Izilo zasendle ziya kundizukisa, iimpungutye neenciniba;  ngokuba ndenza amanzi entlango, nemilambo enkangala, ukuze ndiseze abantu bam, abanyulwa bam.</p> 
 <p><a name="an_43:21">43:21</a> Abantu endizibumbeleyo baya kubalisa indumiso yam.</p> 
 <p><a name="an_43:22">43:22</a> Akundinqulanga ke mna, Yakobi, ngokude uzixhamle ngam,  Sirayeli.</p> 
 <p><a name="an_43:23">43:23</a> Akundiziselanga mpahla imfutshane yamadini akho anyukayo;  akundizukisanga ngamibingelelo yakho. Andikukhonzisanga ngaminikelo yakudla, andikudinisanga ngantlaka imhlophe.</p> 
 <p><a name="an_43:24">43:24</a> Akundithengelanga kalamo ngemali, akundihluthisanga ngamanqatha emibingelelo yakho; hayi, undikhonzise ngezono zakho, undidinisile ngobugwenxa bakho.</p> 
 <p><a name="an_43:25">43:25</a> Mna ndinguye ocima izikreqo zakho ngenxa yam,  ndingazikhumbuli izono zakho.</p> 
 <p><a name="an_43:26">43:26</a> Ndikhumbuze, masimangalelane; misa intetho yakho, ukuze ugwetyelwe.</p> 
 <p><a name="an_43:27">43:27</a> Uyihlo wokuqala wona, nabalamleli bakho bakreqa kum.</p> 
 <p><a name="an_43:28">43:28</a> Ngako oko ndabangcolisa ke abathetheli abangcwele,  ndamnikela uYakobi ukuba asingelwe phantsi, uSirayeli ukuba anyeliswe.</p> 
 <p><a name="an_44:1">44:1</a> Kaloku ke yiva, Yakobi mkhonzi wam, Sirayeli endikunyulileyo.</p> 
 <p><a name="an_44:2">44:2</a> Utsho uYehova uMenzi wakho, uMbumbi wakho kwasesizalweni,  uMncedi wakho, ukuthi, Musa ukoyika, mkhonzi wam Yakobi,  Yeshurun endimnyulileyo.</p> 
 <p><a name="an_44:3">44:3</a> Ngokuba ndiya kugalela amanzi phezu kwabanxaniweyo,  nemiqukuqela yamanzi phezu kwelizwe elomileyo. Ndiya kugalela uMoya wam phezu kwembewu yakho, nentsikelelo yam phezu kwenzala yakho.</p> 
 <p><a name="an_44:4">44:4</a> Baya kuhluma phakathi kotyani, njengemingculuba engasemisingeni yamanzi.</p> 
 <p><a name="an_44:5">44:5</a> Omnye uya kuthi, NdingokaYehova; nomnye uya kunqula igama likaYakobi; kwanomnye uya kuzibhala ngesandla sakhe kuYehova,  alihloniphe igama likaSirayeli.</p> 
 <p><a name="an_44:6">44:6</a> Utsho uYehova, uKumkani wakwaSirayeli, uMkhululi wakhe,  uYehova wemikhosi, ukuthi, Ndingowokuqala, ndingowokugqibela;  akukho Thixo ingendim.</p> 
 <p><a name="an_44:7">44:7</a> Ngubani na oshumayela njengam-makaxele andicacisele-ethabathela ekumiseni kwam abantu basendaleni?  Izinto ezizayo, neziza kubakho, mabazixele.</p> 
 <p><a name="an_44:8">44:8</a> Musani ukunkwantya, ningajijitheki; andikuvisanga na kwanini, ndanixelela? Ningamangqina am. Kukho Thixo na,  ingendim? Akukho liwa, andilazi mna.</p> 
 <p><a name="an_44:9">44:9</a> Abayili bemifanekiso eqingqiweyo bonke bephela baluchuku,  neento zabo ezinqwenelekayo azincedi nto; bona bangamangqina azo; ababoni, abazi, ukuze badane.</p> 
 <p><a name="an_44:10">44:10</a> Ngubani na oyile uthixo, watyhida umfanekiso ongenakunceda nto?</p> 
 <p><a name="an_44:11">44:11</a> Yabona, onke amadlelane awo aya kudana, neengcibi ezo zezasebantwini; mababuthelane bonke bephela, beme, bankwantye,  badane kunye.</p> 
 <p><a name="an_44:12">44:12</a> Ingcibi yesinyithi ilola inkxola, isebenza ngamalahle avuthayo, isiyila isithixo ngezando, isibenza ngengalo yayo enamandla; kanjalo iyalamba, ingabi namandla; ayiseli manzi,  ityhafe.</p> 
 <p><a name="an_44:13">44:13</a> Ingcibi yemithi yolula ulutya lokulinganisa, isibabula isiqu saso ngechitywa; isilungisa ngezinto zokuchwela;  isibabula isiqu saso ngekompas, isenze ngemfano yendoda,  ngokobuhle bomntu, ukuba sihlale endlwini.</p> 
 <p><a name="an_44:14">44:14</a> Ugawula imisedare, uthabatha umholem nomoki, akhethe emithini yehlathi; utyala umpayine, imvula iwukhulise.</p> 
 <p><a name="an_44:15">44:15</a> Woba ke yinto yokuba umntu aphembe umlilo; athabathe kuwo,  othe; uphatha kuthi abase umlilo, ose isonka; uphatha kuthi enze uthixo, aqubude kuye, enze umfanekiso oqingqiweyo,  asibekeke kuwo.</p> 
 <p><a name="an_44:16">44:16</a> Inxalenye yawo uyitshisa emlilweni; inxalenye yawo uyidla inyama ngayo; wosa ose ahluthe; ewe, uyotha, athi, Hee ke!  ndiyotha, ndiva umlilo!</p> 
 <p><a name="an_44:17">44:17</a> Oseleyo kuwo uwenza uthixo, umfanekiso wakhe oqingqiweyo,  asibekeke kuwo, aqubude kuwo, athandaze kuwo, athi,  Ndihlangule; ngokuba, unguthixo wam.</p> 
 <p><a name="an_44:18">44:18</a> Ahazi, abaqondi; ngokuba avingciwe amehlo abo ukuba angaboni, ukuba iintliziyo zabo zingaqiqi;</p> 
 <p><a name="an_44:19">44:19</a> banganyamekeli ngeentliziyo zabo, kungabikho kwazi,  kungabikho kuqonda, ukuba bathi, Inxalenye yawo ndiyitshisile emlilweni; ewe, ndosa isonka emalahleni awo; ndosa inyama,  ndadla; oseleyo kuwo ndiya kuwenza amasikizi na? ndisibekeke na kwinto evele emthini?</p> 
 <p><a name="an_44:20">44:20</a> Esukelana nothuthu nje, intliziyo edetshiselweyo imtyekisile kangangokuba angawuhlanguli umphefumlo wakhe, athi,  Akukho buxoki na esandleni sam sokunene?</p> 
 <p><a name="an_44:21">44:21</a> Khumbula ezo zinto, Yakobi, Sirayeli, ngokuba ungumkhonzi wam; ndikubumbile, ungumkhonzi kum; Sirayeli, akuyi kulityalwa ndim.</p> 
 <p><a name="an_44:22">44:22</a> Ndilucimile njengelifu elingqingqwa ukreqo lwakho, nezono zakho njengelifu elisibekeleyo; buyela kum, ngokuba ndikukhulule ngokukuhlawulela.</p> 
 <p><a name="an_44:23">44:23</a> Memelelani, mazulu, ngokuba uYehova ekwenzile; dumani,  zinzulu zehlabathi; gqabhukani nimemelele, zintaba, hlathi,  nani nonke mithi ekulo; ngokuba uYehova emhlawulele wamkhulula uYakobi, ezihombisile ngoSirayeli..</p> 
 <p><a name="an_44:24">44:24</a> Utsho uYehova, uMkhululi wakho, uMbumbi wakho kwasesizalweni, ukuthi, Mna Yehova ndinguMenzi weento zonke;  uManeki wezulu ndedwa; uMtwabululi wehlabathi ndingenabani;</p> 
 <p><a name="an_44:25">44:25</a> uMtshitshisi wemiqondiso yabaphololoza into engeyiyo;  uMgezisi wabavumisayo; uMbuyisi wezilumko umva; uMzulisi wokwazi kwazo;</p> 
 <p><a name="an_44:26">44:26</a> uMmisi welizwi lomkhonzi wakhe; uMzalisi wecebo labathunywa bakhe; uNdithi kwiYerusalem, Iya kumiwa; nakwimizi yakwaYuda, Iya kwakhiwa, ndiwamise amanxuwa ayo;</p> 
 <p><a name="an_44:27">44:27</a> uNdithi kumanzi enzonzobila, Yitshani, ndiyomise imilambo yakho;</p> 
 <p><a name="an_44:28">44:28</a> uNdithi kuKoreshi, Ngumalusi wam, oya kukuzalisa konke ukuthanda kwam; athi kwiYerusalem, Mayakhiwe; nakwitempile,  Mayisekwe.</p> 
 <p><a name="an_45:1">45:1</a> Utsho uYehova kumthanjiswa wakhe, kuKoreshi, endimbambe ngesandla sokunene, ukuba ndizinyathele iintlanga phambi kwakhe; ndikhulule amanqe ookumkani, ukuba ndizivule iingcango ezingambini, namasango angabi nakuvalwa:</p> 
 <p><a name="an_45:2">45:2</a> ukuthi, Ndiya kuhamba phambi kwakho, ndilungelelanise iindawo ezimaqhubu, ndiqhekeze iingcango zobhedu, ndixakaxe nemivalo yesinyithi;</p> 
 <p><a name="an_45:3">45:3</a> ndikunike ubuncwane obusemnyameni, neengqwebo ezisezintsithelweni; ukuze wazi, ukuba mna Yehova ndingulo ukubize ngegama, uThixo kaSirayeli.</p> 
 <p><a name="an_45:4">45:4</a> Ngenxa yomkhonzi wam uYakobi, uSirayeli umnyulwa wam,  ndakubiza ngegama lakho, ndakuthiya namanye amagama, ungandazi.</p> 
 <p><a name="an_45:5">45:5</a> NdinguYehova; akukho wumbi, akukho Thixo ingendim.</p> 
 <p><a name="an_45:6">45:6</a> Ndakubhinqa ungandazi, ukuze bazi, bethabathela ekuphumeni kwelanga bese nasekutshoneni kwalo, ukuba akukho namnye ingendim; ndinguYehova, akukho wumbi.</p> 
 <p><a name="an_45:7">45:7</a> NdinguMenzi wokukhanya, uMdali wobumnyama, uMenzi woxolo,  uMdali wobubi: mna Yehova ndinguMenzi wezo zinto zonke.</p> 
 <p><a name="an_45:8">45:8</a> Vuzisani, mazulu phezulu, sikhumezele ubulungisa isibhakabhaka; mawuvuleke umhlaba, uqhame usindiso, uhlumise ubulungisa kunye: mna Yehova ndikudalile oko.</p> 
 <p><a name="an_45:9">45:9</a> Yeha ke, obambana noMenzi wakhe! Ligophe emagopheni ezitya zomdongwe! Udongwe lunokuthi na kumbumbi walo, Wenza ntoni na?  nomsebenzi wakho unokuthi na, Akunazandla?</p> 
 <p><a name="an_45:10">45:10</a> Yeha ke, othi kuyise, Uzaleleni na? nakumfazi, Unanimba ngani na?</p> 
 <p><a name="an_45:11">45:11</a> Utsho uYehova, oyiNgcwele kaSirayeli, uMenzi wakhe,  ukuthi, buzani kum izinto ezizayo; oonyana bam nomsebenzi wezandla zam wuyalezeni kum.</p> 
 <p><a name="an_45:12">45:12</a> Mna ndenza ihlabathi, ndadala abantu phezu kwalo; izandla zam, mna lo zaneka izulu, nomkhosi walo wonke ndawuwisela umthetho.</p> 
 <p><a name="an_45:13">45:13</a> Mna ndimvelisile ngobulungisa, ndiya kuzilungelelanisa iindlela zakhe zonke. Yena uya kuwakha umzi wam, abakhulule abafuduswa bam, kungarholwanga nani, kungarholwanga sicengo;  utsho uYehova wemikhosi.</p> 
 <p><a name="an_45:14">45:14</a> Utsho uYehova ukuthi, Ukuxelenga kweYiputa nokurhweba kukaKushi nokwamaSebha, abafo abanewonga, kuya kuwelela kuwe kube kokwakho. Baya kuhamba emva kwakho, baya kuwela benemixokelelwane, baqubude kuwe; baya kuthandaza kuwe,  besithi, Inene, ukuwe uThixo; akusekho thixo, akukho nokuba abe mnye.</p> 
 <p><a name="an_45:15">45:15</a> Inyaniso, unguThixo ozisithelisayo, Thixo kaSirayeli,  Msindisi.</p> 
 <p><a name="an_45:16">45:16</a> Baya kudana, kananjalo bahlazeke bonke bephela; baya kuhamba behlazekile kunye abaziingcibi zezithixo.</p> 
 <p><a name="an_45:17">45:17</a> USirayeli uya kusindiswa nguYehova ngosindiso olungunaphakade; aniyi kudaniswa, aniyi kuhlazeka, kude kuse emaphakadeni asephakadeni.</p> 
 <p><a name="an_45:18">45:18</a> Ngokuba utsho uYehova, uMdali wezulu (nguye uThixo),  uMenzi wehlabathi, uMseki walo, yena walizinzisayo (akalidalelanga ukuba kube senyanyeni, walibumba ukuba limiwe),  ukuthi, NdinguYehova, akukho wumbi.</p> 
 <p><a name="an_45:19">45:19</a> Andithethanga entsithelweni, endaweni emnyama yelizwe;  anditshongo embewini kaYakobi ukuthi, Ndiquqeleni enyanyeni.  Mna Yehova ndithetha ubulungisa, ndixela into ethe tye.</p> 
 <p><a name="an_45:20">45:20</a> Buthani nize, sondelani kunye, nina basindileyo basezintlangeni: abanakwazi abathwali bomthi womfanekiso wabo oqinqiweyo, abathandazi bothixo ongasindisiyo.</p> 
 <p><a name="an_45:21">45:21</a> Xelani, nifikise; ewe, mabacebisane kunye, ukuthi, Ngubani na owavisa oko kwabamandulo, owakuxelayo kwanini? Asindim na Yehova, ekungekho Thixo wumbi ingendim? UThixo onobulungisa,  osindisayo, akakho ingendim.</p> 
 <p><a name="an_45:22">45:22</a> Bhekani kum, nisindiswe, nonke ziphelo zehlabathi; ngokuba ndinguThixo, akukho wumbi.</p> 
 <p><a name="an_45:23">45:23</a> Ndizifungile, ilizwi liphume emlonyeni ngobulungisa, aliyi kuguqulwa; lithe, Aya kuguqa kum onke amadolo, zifunge mna zonke iilwimi;</p> 
 <p><a name="an_45:24">45:24</a> kuthiwe ngokubhekisele kum, KuYehova yedwa bubulungisa namandla, kuyiwa kuye; baya kudana bonke abavutha ngomsindo ngaye.</p> 
 <p><a name="an_45:25">45:25</a> NgoYehova iya kugwetyelwa iqhayise yonke imbewu kaSirayeli.</p> 
 <p><a name="an_46:1">46:1</a> UBhele uyaguqa, uNebho uya bhanyalaza; izithixo zabo zibekwe emaqegwini nasezinkomeni ezitsalayo; ezi nibe nizithwala zibotshiwe, zingumthwalo kwizinto ezityhafileyo.</p> 
 <p><a name="an_46:2">46:2</a> Izithixo zabhanyalaza, zaguqa kunye, azaba nakuzisiza ekuthwaleni, ke inkqu yazo yaya ekuthinjweni.</p> 
 <p><a name="an_46:3">46:3</a> Phulaphulani kum, ndlu kaYakobi, nonke masalela endlu kaSirayeli, nina nabekwayo phezu kwam kwasesiswini, nina nathwalwayo ndim kwasesizalweni;</p> 
 <p><a name="an_46:4">46:4</a> kude kuse ebudaleni ikwandim, kude kuse ezimvini ndiya kunityatha emagxeni mna. Ndikwenzile mna; ndiya kunithwala mna,  ndiya kunityatha emagxeni mna, ndinisize.</p> 
 <p><a name="an_46:5">46:5</a> Ninokundifanisa, nindilinganise, nindinxulumise nabani na,  ukuba sifane?</p> 
 <p><a name="an_46:6">46:6</a> Bona bawohloza igolide engxoweni, balinganise isilivere ngesikali; baqesha umnyibilikisi, ayenze isithixo; basibekeke,  ewe, baqubude.</p> 
 <p><a name="an_46:7">46:7</a> Bayasithwala, basityathe emagxeni, basibeke phantsi endaweni yaso, sime; asibuyi sisuke kuloo ndawo yaso; ewe,  bayakhala kuso, singaphenduli; asisindisi bani embandezelweni yakhe.</p> 
 <p><a name="an_46:8">46:8</a> Khumbulani oko, nibe ngamadoda; kunyamekeleni ngentliziyo,  nina bakreqileyo.</p> 
 <p><a name="an_46:9">46:9</a> Khumbulani izinto zangaphambili, zasephakadeni, okokuba ndinguThixo, akukho wumbi; ndinguThixo, akukho namnye unjengam;</p> 
 <p><a name="an_46:10">46:10</a> ukuxelayo kwasekuqaleni okungasemva, nakwabamandulo okungekenzeki, ndisithi, Icebo lam liya kuma, ndikwenze konke ukuthanda kwam;</p> 
 <p><a name="an_46:11">46:11</a> ndibiza ukhozi empumalanga, indoda yecebo lam ezweni elikude; nditshilo, ewe, ndiya kukufeza; ndiyilile, ewe, ndiya kukwenza.</p> 
 <p><a name="an_46:12">46:12</a> Phulaphulani kum, nina bantliziyo ilukhuni, bakude nobulungisa.</p> 
 <p><a name="an_46:13">46:13</a> Ndisondeza ubulungisa bam, abuyi kuba kude; nosindiso lwam aluyi kulibala; ndinika usindiso eZiyon, uzuko lwam kuSirayeli.</p> 
 <p><a name="an_47:1">47:1</a> Yihla, uhlale eluthulini, nkazanandini, ntombi inguBhabheli; hlala phantsi emhlabeni ungenatrone, ntombi ingamaKaledi; ngokuba akuyi kuba sathiwa uyimvoco, noxhamla ubuncwane.</p> 
 <p><a name="an_47:2">47:2</a> Thabatha amatye, usile umgubo; bhenqa isigqubuthelo sakho,  finyezela phezulu, tyhila umlenze, wela imilambo.</p> 
 <p><a name="an_47:3">47:3</a> Mabutyhileke ubuze bakho, kubonakale nokungcikiveka kwakho;  ndiya kuphindezela, andiyi kubuka mntu.</p> 
 <p><a name="an_47:4">47:4</a> Umkhululi wethu, igama lakhe nguYehova wemikhosi,  oyiNgcwele kaSirayeli.</p> 
 <p><a name="an_47:5">47:5</a> Hlala uthi cwaka, ungeneemnyameni, ntombi ingamaKaledi;  ngokuba akuyi kuba sabizwa ngokuba uyinkosikazi yezikumkani.</p> 
 <p><a name="an_47:6">47:6</a> Ndaba noburhalarhume kubantu bam, ndalingcolisa ilifa lam,  ndabanikela ezandleni zakho; akwaba namfesane kubo; naphezu kwamadoda amakhulu wayenza yanzima kakhulu idyokhwe yakho.</p> 
 <p><a name="an_47:7">47:7</a> Ubusithi, Ndiya kuba yinkosikazi ngonaphakade; wada akwakunyamekela oko ngentliziyo, akwalikhumbula ikamva lakho oko.</p> 
 <p><a name="an_47:8">47:8</a> Kaloku ke yiva oku, wena mxhamli weziyolo, uhleliyo ukholosile, wena uthi entliziyweni yakho, Ndim kwaphela, akukho wumbi; andiyi kuhlala ndingumhlolokazi, andiyi kukwazi ukungabi nabantwana.</p> 
 <p><a name="an_47:9">47:9</a> Ziya kukuzela ezo zinto zombini ngephanyazo, ngamini-nye,  ukungabi nabantwana nobuhlolokazi; ziya kukuzela ngokugqibelela kwazo ebuninzini bokukhafula kwakho, enkitheni eninzi yomabophe bakho.</p> 
 <p><a name="an_47:10">47:10</a> Ngokuba ukholose ngezinto zakho ezimbi, wathi, Akukho undibonayo; ubulumko bakho nokwazi kwakho kuko okukuphambanisileyo; wathi entliziyweni yakho, Ndim kwaphela,  akukho wumbi.</p> 
 <p><a name="an_47:11">47:11</a> Bokuzela ke ububi, ungakwazi ukubunyanga; ikuwele inkohlakalo, ungabi nako ukuyicamagushela; ikuzele ngesiquphe intshabalala ongayaziyo.</p> 
 <p><a name="an_47:12">47:12</a> Khawumise ngomabophe bakho, nangokukhafula kwakho okuninzi, ozixhamle ngako kwasebuncinaneni bakho; mhlawumbi ungaba nokunceda, mhlawumbi ungaba nokweyisa.</p> 
 <p><a name="an_47:13">47:13</a> Udiniwe bubuninzi bamaqhinga akho; mabamise kaloku,  bakusindise oonocanda bezulu, oojongiinkwenkwezi, abakwazisayo ekuthwaseni kwenyanga ngenyanga izinto ezikuzelayo.</p> 
 <p><a name="an_47:14">47:14</a> Yabona, basuke baba njengeendiza; umlilo ubatshisile;  abanakuwuhlangula umphefumlo wabo emandleni elangatye; akukho lahle lakuzifudumeza, akukho mlilo kungahlalwa phambi kwawo.</p> 
 <p><a name="an_47:15">47:15</a> Boba njalo kuwe abo uzixhamle ngabo, ababerhwebelana nawe kwasebuncinaneni bakho; elowo uya kundwendwela ecaleni lakhe,  kungabikho ukusindisayo.</p> 
 <p><a name="an_48:1">48:1</a> Yivani oko, ndlu kaYakobi, nibizwayo ngegama likaSirayeli,  naphumayo emanzini kaYuda; nina nilifungayo igama likaYehova,  nimkhankanye uThixo kaSirayeli, kungenganyaniso,  kungengabulungisa.</p> 
 <p><a name="an_48:2">48:2</a> Ngokuba bazibiza ngokuthi ngabomzi ongcwele, bazixhase ngoThixo kaSirayeli, ogama lakhe linguYehova wemikhosi.</p> 
 <p><a name="an_48:3">48:3</a> Izinto zangaphambili ndazixela kwanini; zaphuma emlonyeni wam, ndazibonakalalisa; ndazenza ngesiquphe, zabakho.</p> 
 <p><a name="an_48:4">48:4</a> Ngokukwazi kwam ukuba ulukhuni, nentamo yakho ingumsipha wesinyithi, nebunzi lakho lilubhedu,</p> 
 <p><a name="an_48:5">48:5</a> ndakuxelela ezo zinto kwanini; zingekafiki ndakuvisa, hleze uthi, Isithixo sam sizenzile, umfanekiso wam oqingqiweyo notyhidiweyo uzimisile.</p> 
 <p><a name="an_48:6">48:6</a> Uvile; sikhangele zonke ziphela; wena ke akunakuzixela na?  Ndiya kukuvisa izinto ezintsha, ezifihlakeleyo, obungazazi.</p> 
 <p><a name="an_48:7">48:7</a> Zidalwa ngoku, azidalwanga kwanini; ingekabikho le mini,  ubungaziva; hleze uthi, Yabona, bendizazi.</p> 
 <p><a name="an_48:8">48:8</a> Ubungaziva; ubungazazi; ibingavulekile indlebe yakho kwanini. Kuba bendisazi ukuba unginiza unginizile; ukubizwa kwakho kuthiwa ungumkreqi kwasesizalwani.</p> 
 <p><a name="an_48:9">48:9</a> Ngenxa yegama lam ndizeka kade ukuba nomsindo, nangenxa yendumiso yam ndiyawubamba ngakuwe, ukuze ndingakunqumli.</p> 
 <p><a name="an_48:10">48:10</a> Uyabona, ndikunyibilikisile, akwaba ngokwesilivere;  ndakucikida ezikweni leentsizi.</p> 
 <p><a name="an_48:11">48:11</a> Ndikwenza oko ngenxa yam, ngenxa yam (hayi, ukuhlanjelwa kwegama lam!); andiluniki wumbi uzuko lwam.</p> 
 <p><a name="an_48:12">48:12</a> Phulaphula kum, Yakobi, Sirayeli, mbizwa wam; ndim,  ndingowokuqala, ewe, ndingowokugqibela.</p> 
 <p><a name="an_48:13">48:13</a> Ewe, isandla sam siseke ihlabathi, esokunene sam saneke izulu; ndithi ndakuzibiza ezo zinto, zime kunye.</p> 
 <p><a name="an_48:14">48:14</a> Zihlanganiseni, nonke niphela, nive; ngubani na phakathi kwezithixo owazixelayo ezo zinto? Umthandwa kaYehova uya kukwenza ukuthanda kwakhe kwiBhabheli, nengalo yakhe ikwenze kumaKaledi.</p> 
 <p><a name="an_48:15">48:15</a> Mna nditshilo, ewe, ndimbizile, ndimzisile; inempumelelo indlela yakhe.</p> 
 <p><a name="an_48:16">48:16</a> Sondelani kum, nive oku. Kwasekuqaleni andithethanga entsithelweni; kususela kwixesha lokwenzeka kwako oko,  ndilapha; nangoku iNkosi uYehova indithumile, mna noMoya wayo.</p> 
 <p><a name="an_48:17">48:17</a> Utsho uYehova, umkhululi wakho, oyiNgcwele kaSirayeli,  ukuthi, Mna Yehova, Thixo wakho, ndingokufundisa okungakuncedayo, ndikunyathelise ngendlela oya kuhamba ngayo.</p> 
 <p><a name="an_48:18">48:18</a> Akwaba imithetho yam ubuyibazele indlebe! Beluya kuba njengomlambo uxolo lwakho, nobulungisa bakho bube njengamaza olwandle;</p> 
 <p><a name="an_48:19">48:19</a> ibiya kuba njengentlabathi imbewu yakho, abaphuma ezibilinini zakho babe njengamasuntsu ayo belingayi kunqunyulwa litshabalale igama labo ebusweni bam.</p> 
 <p><a name="an_48:20">48:20</a> Phumani eBhabheli, sabani kwelamaKaledi; kuxeleni ninelizwi lokumemelela, kuvakaliseni oku, kuhlabeleni kuye naseziphelweni zehlabathi; yithini, UYehova umkhulule ngokumhlawulela umkhonzi wakhe uYakobi.</p> 
 <p><a name="an_48:21">48:21</a> Abanxanwanga, ebahambisa engqaqasini; wabatsitsisela amanzi eweni, wacanda iliwa, atsaza amanzi.</p> 
 <p><a name="an_48:22">48:22</a> Akukho luxolo kwabangendawo, utsho uYehova.</p> 
 <p><a name="an_49:1">49:1</a> Phulaphulani kum, ziqithi; bazani indlebe, zizwe zikude;  uYehova undibize kwasesizalweni, ulikhankanye kwasezibilinini zikama igama lam.</p> 
 <p><a name="an_49:2">49:2</a> Wawenza umlomo wam wanjengekrele elibukhali, wandizimeza esithunzini sesandla sakhe, wandenza utolo olubaziweyo,  wandisithelisa emphongolweni;</p> 
 <p><a name="an_49:3">49:3</a> wathi kum, Ungumkhonzi wam, wena Sirayeli, endiya kuhomba ngaye.</p> 
 <p><a name="an_49:4">49:4</a> Ndathi mna, Ndifumane ndazixhamla, ndawaphelisa amandla am ngochuku, nangento engento; noko ibango lam likuYehova, nomvuzo wam unoThixo wam.</p> 
 <p><a name="an_49:5">49:5</a> Kaloku ke uthi uYehova, owandibumba kwasesizalweni, ukuba ndibe ngumkhonzi kuye wokubuyisela uYakobi kuye, uSirayeli ahlanganiselwe kuye (ndizukile emehlweni kaYehova, uThixo wam waba ngamandla am);</p> 
 <p><a name="an_49:6">49:6</a> uthi ke, Kuyinto elula ukuba ube ngumkhonzi kum wokumisa izizwe zakwaYakobi, ubuyise abalondolozwa bakaSirayeli;  kananjalo ndiya kukwenza isikhanyiso seentlanga, ukuba ube lusindiso lwam, ude uze eziphelweni zehlabathi.</p> 
 <p><a name="an_49:7">49:7</a> Utsho uYehova, uMkhululi kaSirayeli, oyiNgcwele wakhe,  komphefumlo udelekileyo, kongamasikizi ezintlangeni, kumkhonzi wezilawuli, ukuthi, Ookumkani baya kubona, basuke beme,  nabathetheli babone, baqubude ngenxa kaYehova onyanisekileyo,  oyiNgcwele kaSirayeli, ngokokuba ekunyule.</p> 
 <p><a name="an_49:8">49:8</a> Utsho uYehova ukuthi, Ngexesha elamkelekileyo ndikuphendule, ndakunceda ngemini yosindiso. Ndiya kukubumba,  ndikunike ukuba ube ngumnqophiso wabantu, ukuba ulimise ilizwe,  ukuba uwabe amafa angamanxuwa;</p> 
 <p><a name="an_49:9">49:9</a> uthi kubabanjwa, Phumani; kwabasemnyameni, Velani. Baya kudla ngokomhlambi ezindleleni, amadlelo abo abekho naseluqayini lonke.</p> 
 <p><a name="an_49:10">49:10</a> Abayi kulamba, abayi kunxanwa, abayikubethwa sisanga nalilanga; ngokuba onemfesane kubo uya kubaqhuba, abathundezele emanzini ampompozayo.</p> 
 <p><a name="an_49:11">49:11</a> Ndiya kuzenza zonke iintaba zam zibe ziindlela, uphakame umendo wam.</p> 
 <p><a name="an_49:12">49:12</a> Yabona, aba baya kuvela kude; yabona, aba baya kuvela kwelasentla naselwandle, aba bavele ezweni lamaSini.</p> 
 <p><a name="an_49:13">49:13</a> Memelelani, mazulu; gcoba, hlabathi; gqabhukani nimemelele, zintaba; ngokuba uYehova ubathuthuzele abantu bakhe, unemfesane kwabaziintsizana zakhe.</p> 
 <p><a name="an_49:14">49:14</a> Ke yathi iZiyon, UYehova undishiyile, iNkosi yandilibala.</p> 
 <p><a name="an_49:15">49:15</a> Umfazi angalulibala yini na usana lwakhe, ukuba angabi namfesane kunyana wesizalo sakhe? Nokuba oonina abo bathe balibala, andiyi kukulibala mna.</p> 
 <p><a name="an_49:16">49:16</a> Uyabona, ndikuvambile ezintendeni zezandla zam; iindonga zakho zihlala zimi phambi kwam.</p> 
 <p><a name="an_49:17">49:17</a> Oonyana bakho bayakhawuleza, bayeza; abagungxuli bakho nabachithi bakho bayaphuma kuwe.</p> 
 <p><a name="an_49:18">49:18</a> Phakamisa amehlo akho ngeenxa zonke, ubone; bonke bephela bayahlanganisana, beza kuwe. Ndihleli nje, utsho uYehova, uya kubanxiba bonke bephela njengezivatho, ubabhinqe ngokombhinqo womtshakazi.</p> 
 <p><a name="an_49:19">49:19</a> Ngokuba amanxuwa akho la, neendawo zakho ezigungxuliweyo,  nelizwe lakho elichithakeleyo-inene, ngoku uya kuxinana ngabemi kulo, babe kude abaginyi bakho.</p> 
 <p><a name="an_49:20">49:20</a> Basaya kuthi ezindlebeni zakho oonyana bakho obubahluthiwe, Indawo ixinene kum, ndikhwelele, ndihlale;</p> 
 <p><a name="an_49:21">49:21</a> uya kuthi entliziyweni yakho, Ngubani na lo undizalele aba? Mna bendihluthiwe abantwana nje, ndaba ludlolo,  ndafuduswa, ndagxothwa; ke aba bakhuliswe ngubani na? Uyabona,  mna bendisele ndedwa; aba babephi na?</p> 
 <p><a name="an_49:22">49:22</a> Itsho iNkosi uYehova ukuthi, Uyabona, ndisiphakamisela ezintlangeni isandla sam, ndiyinyusele ezizweni ibhanile yam,  zibazise ke oonyana bakho, zibawole ngeengalo, neentombi zakho zithwalwe ngamagxa,</p> 
 <p><a name="an_49:23">49:23</a> Ookumkani baya kuba ngabondli bakho, namakhosikazi abo abe ngabanyisi bakho. Baya kuqubuda kuwe, bese ubuso emhlabeni,  bakhothe uthuli lweenyawo zakho; wazi ke ukuba ndinguYehova,  obathembi bakhe bangayi kudana.</p> 
 <p><a name="an_49:24">49:24</a> Anokuthatyathwa na amaxhoba kwigorha, basinde na abathinjiweyo bengamulungisa?</p> 
 <p><a name="an_49:25">49:25</a> Inene, utsho uYehova ukuthi, Nabathinjwe ligorha baya kuthatyathwa, namaxhoba omngcangcazelisi aya kusinda; ke obambana nawe, mna ndiya kubambana naye, ndibasindise mna oonyana bakho.</p> 
 <p><a name="an_49:26">49:26</a> Abakuxinzelela phantsi ndobadlisa eyabo inyama, banxiliswe lelabo igazi ngathi kungewayini entsha; yazi inyama yonke,  ukuba mna, Yehova, ndinguMsindisi wakho, ukuba uMkhululi wakho ngOnamandla kaYakobi.</p> 
 <p><a name="an_50:1">50:1</a> Utsho uYehova ukuthi, Iphi na incwadi yokwaliwa kukanyoko,  endamgxotha ngayo? Khona kwabandibolekayo, uphi na lowo ndathengisa ngani kuye? Yabonani, kwathengiswa ngani ngenxa yobugwenxa benu; wagxothwa unyoko ngenxa yezikreqo zenu.</p> 
 <p><a name="an_50:2">50:2</a> Yini na ukuba ndifike, kungekho mntu? ndibize, kungabikho usabelayo? Sifutshane kakhulu na isandla sam ukuba singakhululi? Akakho na kum amandla okuhlangula? Yabonani,  ngokukhalima kwam ndomisa ulwandle, imilambo ndiyenze intlango;  ziyabola iintlanzi zayo, ngokuba kungekho manzi, ziyafa kukunxanwa;</p> 
 <p><a name="an_50:3">50:3</a> ndambesa izulu ngezimnyama zokuzila, ndenze ezirhwexayo zibe sisigubungelo salo.</p> 
 <p><a name="an_50:4">50:4</a> INkosi uYehova indinike ulwimi lwabafundileyo, ukuze ndikwazi ukuzimasa otyhafileyo ngelizwi. Ivusa imiso ngemiso,  indivusela indlebe ukuba ndive ngokwabafundileyo.</p> 
 <p><a name="an_50:5">50:5</a> INkosi uYehova indivule indlebe: ke mna andenza zinkani,  andabuya umva.</p> 
 <p><a name="an_50:6">50:6</a> Ndawunikela umhlana wam kubabethi, nezidlele zam kubadlathuli beendevu; andibusithelisanga ubuso bam ehlazweni nasekutshicelweni.</p> 
 <p><a name="an_50:7">50:7</a> Ke iNkosi uYehova iya kundinceda; ngenxa yoko andihlazekanga; ngenxa yoko ndabenza ubuso bam banjengeqhwitha;  ndiyazi ukuba andiyi kudana.</p> 
 <p><a name="an_50:8">50:8</a> Usondele ondigwebelayo; ngubani na oya kubambana nam?  masime ndaweni-nye. Ngubani na ummangaleli wam? makeze kum.</p> 
 <p><a name="an_50:9">50:9</a> Uyabona, INkosi uYehova iya kundinceda; ngubani na yena oya kundigweba? Yabona bonke bephela baya konakala njengengubo,  amanundu aya kubadla.</p> 
 <p><a name="an_50:10">50:10</a> Ngubani na kuni owoyika uYehova, ophulaphula izwi lomkhonzi wakhe? Ohamba emnyameni, kungabi mhlophe kuye,  makakholose ngegama likaYehova, ayame kuThixo wakhe.</p> 
 <p><a name="an_50:11">50:11</a> Yabonani, nonke niphela, nina baphemba umlilo, baxhobe iintolo ezinomlilo, hambani niye elangatyeni lomlilo wenu,  nasezintolweni ezinomlilo enizivuthisileyo. Ke esandleni sam nantsi into eniya kuyizuza; niya kulala phantsi ninembulaleko.</p> 
 <p><a name="an_51:1">51:1</a> Phulaphulani kum, nina babusukelayo ubulungisa, bamquqelayo uYehova; bhekani eweni enaxholwa kulo, nasesigingqini somhadi enembiwa kuwo.</p> 
 <p><a name="an_51:2">51:2</a> Bhekani kuAbraham uyihlo, nakuSara owanizalayo; kuba waye emnye ndakumbiza, ndakumsikelela, ndakumandisa.</p> 
 <p><a name="an_51:3">51:3</a> Ngokuba uYehova uyithuthuzele iZiyon, uwathuthuzele onke amanxuwa ayo, wayenza intlango yayo yanjenge-Eden, nenkqantosi yayo yanjengomyezo kaYehova; kufumaneka imihlali nemivuyo kuyo,  imibulelo nezwi lohadi.</p> 
 <p><a name="an_51:4">51:4</a> Ndibazeleni indlebe, bantu bam; ndibekeleni indlebe, sizwe sam; ngokuba isiyalelo siya kuphuma kum, ndilizinzise isiko lam, ukuba libe sisikhanyiso sezizwe.</p> 
 <p><a name="an_51:5">51:5</a> Busondele ubulungisa bam, luphumile usindiso lwam; iingalo zam ziya kugweba izizwe, iziqithi zithembele kum, zilindele engalweni yam.</p> 
 <p><a name="an_51:6">51:6</a> Phakamiselani ezulwini amehlo enu, nibheke nasemhlabeni phantsi; ngokuba izulu liya kuthi shwaka njengomsi, wonakale umhlaba njengengubo, nabemi bawo bafe ngokunjalo, lube ngonaphakade lona usindiso lwam, bungaqotywa ubulungisa bam.</p> 
 <p><a name="an_51:7">51:7</a> Phulaphulani kum, nina nibaziyo ubulungisa, bantu banesiyalo sam entliziyweni yabo; musani ukukoyika ukungcikiva kwabafo, ningaqhiphuki umbilini kukunyelisa kwabo.</p> 
 <p><a name="an_51:8">51:8</a> Kuba amanundu aya kubadla njengengubo, umbungu ubadle njengoboya begusha; ke bona ubulungisa bam buya kuba ngunaphakade, nosindiso lwam lube kwizizukulwana ngezizukulwana.</p> 
 <p><a name="an_51:9">51:9</a> Vuka, vuka, nxiba amandla, ngalo kaYehova! Vuka,  njengokwemihla yamandulo, njengokwezizukulwana zaphakade!  Asinguwe na lowa wachitha uRahabhi, wayihlaba ingwenya?</p> 
 <p><a name="an_51:10">51:10</a> Asinguwe na lowa womisa ulwandle, amanzi enzonzobila enkulu; iinzulu zolwandle wazenza indlela yokuwela abahlawulelweyo?</p> 
 <p><a name="an_51:11">51:11</a> Ke abakhululwa bakaYehova baya kubuya babuye, beze eZiyon bememelela, benovuyo olungunaphakade phezu kweentloko zabo;  baya kufumana imihlali nemivuyo, sisabe isingqala nokuncwina.</p> 
 <p><a name="an_51:12">51:12</a> Mna ndinguye uMthuthuzeli wenu; ungubani na wena, ukuba woyike umfo oza kufa, nonyana womntu owenziwe wanga yingca;</p> 
 <p><a name="an_51:13">51:13</a> ukuba umlibale uYehova uMenzi wakho, uManeki wezulu,  uMseki wehlabathi; ukuba uhlale unkwantya imini yonke bubushushu bombandezeli, ngokokuba exunela ukonakalisa; buphi na ke ubushushu bombandezeli?</p> 
 <p><a name="an_51:14">51:14</a> Ogotyiweyo ngamakhamandela wobehle akhululwe, angafeli esihogweni, angasisweli isonka sakhe.</p> 
 <p><a name="an_51:15">51:15</a> Kuba ndinguYehova uThixo wakho, uMlatyuzisi wolwandle,  agqume amaza alo, ogama lakhe linguYehova wemikhosi.</p> 
 <p><a name="an_51:16">51:16</a> Ndiwabekile amazwi am emlonyeni wakho, ndakugubungela ngesithunzi sesandla sam, ukuba ndityale izulu, ukuba ndiseke ihlabathi, ukuba ndithi kwiZiyon, Ningabantu bam.</p> 
 <p><a name="an_51:17">51:17</a> Zivuse, zivuse, suk ume, Yerusalem wena uyiseleyo esandleni sikaYehova indebe yobushushu bakhe; uyisele wayifinca indebe enombilini ehexisayo.</p> 
 <p><a name="an_51:18">51:18</a> Bekungekho namnye uyithundezayo iYerusalem, phakathi koonyana bonke eyabazalayo; bekungekho namnye uyibambe ngesandla, phakathi koonyana bonke eyabakhulisayo.</p> 
 <p><a name="an_51:19">51:19</a> Zazimbini izinto ezakuhlelayo; ngubani na owakukhuzayo?  Yimbuqo nokwaphuka, yindlala nekrele; bendingathini na ukukuthuthuzela?</p> 
 <p><a name="an_51:20">51:20</a> Oonyana bakho bawa isiduli, balala emantloko ezitrato zonke, njengeula eli libanjisiweyo; bazele bubushushu bukaYehova, kukukhalima koThixo wakho.</p> 
 <p><a name="an_51:21">51:21</a> Ngako oko, khawuve le nto, wena ludwayinge, unxilayo kodwa kungengayo iwayini;</p> 
 <p><a name="an_51:22">51:22</a> itsho iNkosi yakho uYehova, uThixo wakho obathethelelayo abantu bakhe, ukuthi, Yabona, ndiyayithabatha esandleni sakho indebe ehexisayo, indebe enombilini yobushushu bam; akusayi kuphinda usele kuyo.</p> 
 <p><a name="an_51:23">51:23</a> Ndoyibeka esandleni sabakwenza isingqala, ababesithi kumphefumlo wakho, Qubuda sigqithe, waza wena wawenza umhlana wakho wanjengomhlaba, wanjengesitrato kwabagqitha phezu kwawo.</p> 
 <p><a name="an_52:1">52:1</a> Vuka, vuka, nxiba amandla akho, Ziyon! Nxiba iingubo zakho zokuhomba, Yerusalem, mzi ungcwele! Kuba akuyi kuba saphinda kungene kuwe ongalukanga, noyinqambi.</p> 
 <p><a name="an_52:2">52:2</a> Zivuthulule uthuli; suk ume, hlala phantsi, Yerusalem;  zikhulule iimbophelelo zentamo yakho, mthinjwa, ntombi inguZiyon.</p> 
 <p><a name="an_52:3">52:3</a> Ngokuba utsho uYehova ukuthi, Kwathengiswa ngani ngelize;  aniyi kuhlawulelwa nikhululwe ngamali.</p> 
 <p><a name="an_52:4">52:4</a> Kuba itsho iNkosi uYehova ukuthi, Abantu bam behla baya eYiputa ekuqaleni, ukuba baphambukele khona; ke ama-Asiriya abacudisa kungekho sizathu.</p> 
 <p><a name="an_52:5">52:5</a> Kaloku ke yintoni na enamapha, utsho uYehova, bethatyathwe ngelize nje abantu bam? Abalawuli babo bayabhomboloza, utsho uYehova; igama lam lihlala ligitywa imini yonke.</p> 
 <p><a name="an_52:6">52:6</a> Ngako oko abantu bam baya kulazi igama lam; ngako oko baya kwazi ngaloo mini ukuba ndinguye lowo uthi, Ndingokhoyo.</p> 
 <p><a name="an_52:7">52:7</a> Hayi, ukuba zintle kwazo ezintabeni iinyawo zabashumayela iindaba ezimnandi, zabavakalisa uxolo, zabashumayela iindaba ezilungileyo, zabavakalisa usindiso; zabathi kwiZiyon,  Uyalawula uThixo wakho!</p> 
 <p><a name="an_52:8">52:8</a> Phulaphula ilizwi lababoniseli bakho. Baliphakamisa kunye ilizwi, bayamemelela; ngokuba bekubona iliso kwiliso ukuyibuyisa kukaYehova iZiyon.</p> 
 <p><a name="an_52:9">52:9</a> Gqobhokelani ekumemeleleni kunye, manxuwa aseYerusalem;  ngokuba uYehova ubathuthuzele abantu bakhe, uyihlawulele wayikhulula iYerusalem.</p> 
 <p><a name="an_52:10">52:10</a> UYehova uyihlubile ingalo yakhe engcwele emehlweni eentlanga zonke; zonke iziphelo zehlabathi ziya kulubona ke usindiso loThixo wethu.</p> 
 <p><a name="an_52:11">52:11</a> Mkani, mkani, phumani apho; musani ukuphatha nto iyinqambi; phumani phakathi kwayo; zenzeni nyulu, nina bathwali beempahla zikaYehova.</p> 
 <p><a name="an_52:12">52:12</a> Ngokuba aniyi kuphuma buphuthuphuthu, nihambe ngokusaba;  kuba uYehova uhamba phambi kwenu, uMqoshelisi wenu nguThixo kaSirayeli.</p> 
 <p><a name="an_52:13">52:13</a> Yabonani, umkhonzi wam uya kwenza ngengqiqo, uya kuphakama, athi gqi, anyuke kakhulu.</p> 
 <p><a name="an_52:14">52:14</a> Kwanjengokuba babemangaliswa nguwe abaninzi (ibinje ukonakala imbonakalo yakhe, ukuda ingabi yeyomntu, nesithomo sakhe ukuda singabi sesoonyana baka-Adam):</p> 
 <p><a name="an_52:15">52:15</a> ngokunjalo yena uya kubetha zithi makatha iintlanga ezininzi; ngenxa yakhe ookumkani baya kuthi khamnqa; ngokuba baya kukubona abangazanga bakubaliselwe, bakugqale abangazanga bakuve.</p> 
 <p><a name="an_53:1">53:1</a> Ngubani na okholiweyo ludaba lwethu, nengalo kaYehova ityhileke kubani na?</p> 
 <p><a name="an_53:2">53:2</a> Kuba yena umkhonzi unyuka njengegatya phambi kwakhe,  njengehlumelo eliphuma ezweni elingumqwebedu, engenasithomo nabungangamela; sakukhangela, akwabakho kubonakala ukuba masimnqwenele.</p> 
 <p><a name="an_53:3">53:3</a> Udeliwe, ushiyiwe ngabantu; yindoda enomvandedwa, eqhelene nesifo wanga ngulowo kusitheliswa kuye ubuso, udeliwe, thina ke asambeka.</p> 
 <p><a name="an_53:4">53:4</a> Okwenene, uzithabathele phezu kwakhe izifo zethu, wathwala umvandedwa wethu, ke thina besiba ungobandezelwayo nguThixo,  ungocinezelwa nguye.</p> 
 <p><a name="an_53:5">53:5</a> Kanti yena uhlatywe ngenxa yezikreqo zethu, watyunyuzwa ngenxa yezenzo zethu ezigwenxa; ubetho lokuba sibe noxolo thina lube luphezu kwakhe; siphiliswe ngemivumbo yakhe.</p> 
 <p><a name="an_53:6">53:6</a> Thina zonke salahleka njengeegusha, sabheka elowo endleleni yakhe, waza uYehova wamwela ngobugwenxa bethu sonke.</p> 
 <p><a name="an_53:7">53:7</a> Wakhandaniswa, wazithoba, engawuvuli umlomo wakhe,  njengemvana esiwa ekuxhelweni; nanjengegusha esisidenge phambi kwabachebi bayo, akawuvula umlomo wakhe.</p> 
 <p><a name="an_53:8">53:8</a> Uthatyathwe ekuxinweni nasematyaleni; esizukulwaneni sakhe ngubani na owathelekelela ukuthi, unqanyulwe ezweni labaphilileyo, ubandezelwe ngenxa yesikreqo sabantu bakowethu?</p> 
 <p><a name="an_53:9">53:9</a> Lamiswa nawaboni ingcwaba lakheke laba nosisityebi,  akuba efile; ekubeni engenzanga lugonyamelo, kungabangakho nkohliso emlonyeni wakhe.</p> 
 <p><a name="an_53:10">53:10</a> UYehova ke wathanda ukumtyumza nokumvisa isifo. Xa uthe umphefumlo wakhe wawenza idini letyala, woyibona imbewu yakhe,  abe nemihla emide; ukuthanda kukaYehova kube nempumelelo ngesandla sakhe.</p> 
 <p><a name="an_53:11">53:11</a> Ngokwaphuka komphefumlo wakhe wobona, aneliswe; ngokwazi kwakhe, umkhonzi wam olilungisa uya kugwebela abaninzi, athwale yena izenzo zabo ezigwenxa.</p> 
 <p><a name="an_53:12">53:12</a> Ngako oko ndiya kumahlulela isahlulo nabakhulu, alabe nabanegunya ixhoba, ngethuba lokuba ewuminyele ekufeni umphefumlo wakhe, wavuma ukubalelwa kubakreqi, akubon ukuba usithabathile phezu kwakhe isono sabaninzi, ebathandazele abakreqi.</p> 
 <p><a name="an_54:1">54:1</a> Memelela, ludlolo lungazaliyo; gqabhuka umemelele,  utsholoze, wena ungenanimba; ngokuba baninzi abantwana besishiywa, ngaphezu kwabantwana bonendoda; utsho uYehova.</p> 
 <p><a name="an_54:2">54:2</a> Yenze banzi indawo yentente yakho, uwatwabulule amalengalenga eminquba yakho, ungathinteli; zolule izintya zakho, uziqinisele izikhonkwane zakho.</p> 
 <p><a name="an_54:3">54:3</a> Kuba uya kutyhobozela ekunene nasekholo, imbewu yakho izidle ilifa iintlanga, iyime imizi ebingamanxuwa.</p> 
 <p><a name="an_54:4">54:4</a> Musa ukoyika, ngokuba akuyi kudana; musa ukudideka lihlazo,  ngokuba akuyi kuba nazintloni. Ngokuba ukudana kobuntombi bakho uya kukulibala, ungcikivo lobuhlolokazi bakho ungabi salukhumbula.</p> 
 <p><a name="an_54:5">54:5</a> Ngokuba indoda yakho nguMenzi wakho, ogama lakhe linguYehova wemikhosi; nguMkhululi wakho oyiNgcwele kaSirayeli,  ekuthiwa nguThixo wehlabathi lonke.</p> 
 <p><a name="an_54:6">54:6</a> Ngokuba uYehova ukubize njengomfazi obeshiyiwe, omoya ubulalekileyo, njengomfazi wobutsha, xeshikweni ebethe wacekiswa; utsho uThixo wakho.</p> 
 <p><a name="an_54:7">54:7</a> Ndakushiya okwephanyazo elincinane; ndiya kukubutha ngemfesane enkulu.</p> 
 <p><a name="an_54:8">54:8</a> Ngomkhukula woburhalarhume ndabusithelisa ubuso bam kuwe okwephanyazo; ndiya kuba nemfesane kuwe ngenceba engunaphakade;  utsho uMkhululi wakho uYehova.</p> 
 <p><a name="an_54:9">54:9</a> Ngokuba injengonogumbe kaNowa le nto kum; oko ndafungayo ukuba amanzi kaNowa akasayi kuba sahamba phezu kwehlabathi,  ngokunjalo ndifungile ukuba andiyi kuba naburhalarhume kuwe,  ndingakukhalimeli.</p> 
 <p><a name="an_54:10">54:10</a> Ngokuba zingade zimke iintaba, neenduli zishukume; yona inceba yam ayiyi kumka kuwe, ungashukumi nomnqophiso wam woxolo; utsho onemfesane kuwe, uYehova.</p> 
 <p><a name="an_54:11">54:11</a> Wena lusizana, uphetshethwayo ungenantuthuzelo, yabona,  ndiwabeka amatye akho kwistibhiya, ndikuseka ngeesafire.</p> 
 <p><a name="an_54:12">54:12</a> Ndolumisa uqoqo lwakho ngeerubhi, namasango akho ngamatye abengezelayo, nemida yakho yonke ngamatye anqabileyo.</p> 
 <p><a name="an_54:13">54:13</a> Bonke abantwana bakho baya kuba ngabafundi bakaYehova,  lube lukhulu uxolo lwabantwana bakho.</p> 
 <p><a name="an_54:14">54:14</a> Uya kuzinza ngobulungisa; ungakhe uxhale, ngokuba akuyi kuba nakoyika; ungakhe uqhiphuke umbilini, ngokuba akuyi kusondela kuwe.</p> 
 <p><a name="an_54:15">54:15</a> Yabona, bayaqukana bahlanganisane, andikho mna kuloo nto;  nokuba ngoobani na abaya kuqukana ngawe, baya kuwa ngenxa enawe.</p> 
 <p><a name="an_54:16">54:16</a> Yabona, mna ndadala ingcibi efutha umlilo wamalahle,  ivelise impahla ngokweshishini layo; kwamna ndadala nomonakalisi wokuyonakalisa.</p> 
 <p><a name="an_54:17">54:17</a> Zonke izixhobo ezikhandelwa ukulwa nawe aziyi kuba nampumelelo; zonke iilwimi ezimelene nawe ematyaleni uya kuzigweba. Lilo eli ilifa labakhonzi bakaYehova, nobulungisa babo obuphuma kum; utsho uYehova.</p> 
 <p><a name="an_55:1">55:1</a> Wenani! Nonke nina ninxaniweyo, yizani emanzini,  nabangenamali; yizani, thengani nidle; yizani, thengani iwayini namasi, ningenani, ningenamali.</p> 
 <p><a name="an_55:2">55:2</a> Yini na ukuba nilinganisele imali ngento engesonka,  nokuxelenga kwenu ngento engahluthisiyo? Phulaphulani kum ninyameke, nidle okulungileyo, umphefumlo wenu uxhamle ukutyeba.</p> 
 <p><a name="an_55:3">55:3</a> Thobani iindlebe zenu, nize kum; yivani, uphile umphefumlo wenu; ndenze umnqophiso ongunaphakade nani, iinceba zikaDavide ezinyanisekileyo.</p> 
 <p><a name="an_55:4">55:4</a> Yabona, ndimenze ingqina ezizweni, inganga nomwisimethetho ezizweni.</p> 
 <p><a name="an_55:5">55:5</a> Yabona, uya kubiza uhlanga ongalwaziyo, uhlanga olungakwaziyo wena lugidimele kuwe, ngenxa kaYehova uThixo wakho, ngenxa yoyiNgcwele kaSirayeli, kuba ekuhombisile.</p> 
 <p><a name="an_55:6">55:6</a> Funani uYehova esenokufunyanwa; mbizeni esekufuphi.</p> 
 <p><a name="an_55:7">55:7</a> Ongendawo makashiye indlela yakhe, indoda enobutshinga mayishiye iingcinga zayo, ibuyele kuYehova: woba nemfesane kuyo; ibuyele kuThixo wethu ngokuba woxolela ngokukhulu.</p> 
 <p><a name="an_55:8">55:8</a> Kuba iingcinga zam asizizo iingcinga zenu, neendlela zenu asizizo iindlela zam, utsho uYehova.</p> 
 <p><a name="an_55:9">55:9</a> Inene, njengokuba izulu liwuphakamele umhlaba, ngokunjalo iindlela zam ziziphakamele iindlela zenu, neengcinga zam ziziphakamele iingcinga zenu.</p> 
 <p><a name="an_55:10">55:10</a> Kuba, njengokuba kusihla imvula nekhephu ezulwini,  ingabuyeli kulo ingathanga iwunyakamise umhlaba uvunde,  iwuhlumise, iwenze untshule, imnike imbewu umhlwayeli, imnike isonka odlayo:</p> 
 <p><a name="an_55:11">55:11</a> liya kuba njalo ilizwi lam eliphuma emlonyeni wam; aliyi kubuyela kum lilambatha, lingakwenzanga endikuthandayo,  lingakuphumelelisanga oko ndilithumela kuko.</p> 
 <p><a name="an_55:12">55:12</a> Kuba niya kuphuma ninovuyo, nithundezwe ninoxolo. Iintaba neenduli ziya kugqabhuka zimemelele phambi kwenu, imithi yasendle ibethe izandla.</p> 
 <p><a name="an_55:13">55:13</a> Esikhundleni somqaqoba kuya kuphuma imisedare,  esikhundleni serhawu kuya kunyuka imimirtile; oko kube ligama kuYehova, nomqondiso ongunaphakade ongayi kunqanyulwa.</p> 
 <p><a name="an_56:1">56:1</a> Utsho uYehova ukuthi, Gcinani isiko, nenze ubulungisa; kuba lusondele ukuba luze usindiso lwam, nobulungisa bam ukuba butyhileke.</p> 
 <p><a name="an_56:2">56:2</a> Hayi, uyolo lomntu okwenzayo oku, nonyana womntu obambelela kuko oku; ogcina isabatha ukuba angayihlambeli; ogcina isandla sakhe ukuba singenzi nanye into embi.</p> 
 <p><a name="an_56:3">56:3</a> Makangatsho ke unyana wolunye uhlanga, lo unamathele kuYehova, ukuthi, UYehova uya kundahlula kube kanye ebantwini bakhe; malingathi ithenwa, Yabona, ndingumthi owomileyo.</p> 
 <p><a name="an_56:4">56:4</a> Ngokuba utsho uYehova kumathenwa ukuthi, Abazigcinayo iisabatha zam, banyule endikuthandayo, babambelele emnqophisweni wam,</p> 
 <p><a name="an_56:5">56:5</a> ndobanika, endlwini yam nasezindongeni zam, indawo negama elilungileyo ngaphezu koonyana neentombi; ndobanika igama elingunaphakade elingayi kunqunyulwa.</p> 
 <p><a name="an_56:6">56:6</a> Ke oonyana bolunye uhlanga, abanamathele kuYehova, ukuze balungiselele kuye, balithande igama likaYehova, ukuba babe ngabakhonzi kuye, bonke abayigcinayo isabatha bangayihlambeli,  ababambelela emnqophisweni wam:</p> 
 <p><a name="an_56:7">56:7</a> ndobazisa entabeni yam engcwele, ndibavuyise endlwini yam yokuthandaza; amadini abo anyukayo nemibingelelo yabo yokholiseka esibingelelweni sam; kuba indlu yam kuya kuthiwa yindlu yokuthandaza ezizweni zonke.</p> 
 <p><a name="an_56:8">56:8</a> Itsho iNkosi uYehova ukuthi, Ekubabutheni abagxothiweyo bakaSirayeli, ndisaya kubutha nabanye ngaphaya kwakhe, ngaphaya kwababuthiweyo bakhe.</p> 
 <p><a name="an_56:9">56:9</a> Nonke marhamncwa asendle, yizani apha; yizani kudla, nonke marhamncwa asehlathini.</p> 
 <p><a name="an_56:10">56:10</a> Ababoniseli bakhe baziimfama, bonke bephela abanakwazi,  bonke bephela bazizinja ezizizidenge, ezingenakukhonkotha;  zibhuda, zilala, zithanda ubuthongo.</p> 
 <p><a name="an_56:11">56:11</a> Ewe, bazizinja ezithanda ukudla, ezingahluthiyo nokuhlutha; banjalo ke abalusi, abakwazi ukuqonda; bonke bephela babheke kwezabo iindlela, elowo kweyakhe inzuzo,  kowakhe ummandla.</p> 
 <p><a name="an_56:12">56:12</a> Uthi, Yizani, ndiya kuthabatha iwayini, sisele kunene isiselo esinxilisayo; neyangomso imini ibe njengale, ibe nkulu,  incamise kunene.</p> 
 <p><a name="an_57:1">57:1</a> Ilungisa liyatshabalala; akukho mntu ke ukunyamekelayo oko ngentliziyo; amadoda anobubele ayemka, akukho mntu ke uqondayo ukuba ilungisa limka phambi kokuba kubekho ububi.</p> 
 <p><a name="an_57:2">57:2</a> Lingena eluxolweni; baphumla ezililini zabo ababehambe ngokuthe gca.</p> 
 <p><a name="an_57:3">57:3</a> Ke nina, sondelani apha, nyana betolakazi, mbewu yomkrexezi neyehenyukazi.</p> 
 <p><a name="an_57:4">57:4</a> Nivuyelela bani na? Nisinekela bani na, ningongoza nje?  Aningabantwana bokreqo, imbewu yobuxoki, yini na,</p> 
 <p><a name="an_57:5">57:5</a> nina bazitshisekisayo emiterebhintini, phantsi kwemithi yonke eluhlaza; nina babasikayo abantwana ezihlanjeni phantsi kwemiqhokro yeengxondorha?</p> 
 <p><a name="an_57:6">57:6</a> Isahlulo sakho saba sematyeni agudileyo esihlambo; wona aba ngamaqashiso akho; kananjalo wawathululela amadini athululwayo,  wenyusa iminikelo yokudla kuwo. Mandizithuthuzele na ngezo zinto?</p> 
 <p><a name="an_57:7">57:7</a> Entabeni ephakamileyo ende wabeka isilili sakho, wenyuka waya kubingelela imibingelelo nalapho.</p> 
 <p><a name="an_57:8">57:8</a> Isikhumbuzo sakho wasibeka emva kocango nomgubasi; ngokuba wathi ungekum wazityhila, wenyuka, wasenza sabanzi isilili sakho, wanqophisana nabo, wathanda kulala nabo, wandlala ukhuko.</p> 
 <p><a name="an_57:9">57:9</a> Wahambela kukumkani uneoli, wanyhikiza iziqholo zakho,  wazithuma kude izigidimi zakho, wazithoba kwada kwaba kwelabafileyo.</p> 
 <p><a name="an_57:10">57:10</a> Wadinwa ngokuba nde kwendlela yakho; akwathi, Ndincamile;  wawafumana ebuya ephila amandla akho ngenxa yoko akuthanga fehlefehle.</p> 
 <p><a name="an_57:11">57:11</a> Ubunesithukuthezi ngabani na, ubusoyika bani na, ukuba uthethe amanga, ungandikhumbuli, ungakunyamekeli oko ngentliziyo? Andithe quthu na kususela kwaphakade, ungandoyiki nje?</p> 
 <p><a name="an_57:12">57:12</a> Ndiya kubuxela mna ubulungisa bakho, nezenzo zakho aziyi kukunceda nto.</p> 
 <p><a name="an_57:13">57:13</a> Ekukhaleni kwakho mazikuhlangule iimfumba zezithixo zakho;  zonke ziphela zimka nomoya, zithatyathwa ngumphunga. Ke yena okholosa ngam uya kulidla ilifa ilizwe, ayime intaba yam engcwele.</p> 
 <p><a name="an_57:14">57:14</a> Uthile wothi, Fumbani, fumbani, gecani indlela; susani isikhubekiso endleleni yabantu bam.</p> 
 <p><a name="an_57:15">57:15</a> Ngokuba utsho ophezulu, owongamileyo, ohleli ngonaphakade,  ogama linguNgcwele, ukuthi, Ndihleli phezulu, engcweleni,  ndihleli nakotyumkileyo, omoya uthobekileyo; ukuba ndibuye ndiphilise umoya wabathobekileyo, ndibuye ndiphilise intliziyo yabatyumkileyo.</p> 
 <p><a name="an_57:16">57:16</a> Ngokuba andiyi kubambana naye ngonaphakade, andiyi kuhlala ndinoburhalarhume; kuba umoya ubungatyhafayo phambi kwam,  nemiphefumlo endiyenzileyo mna.</p> 
 <p><a name="an_57:17">57:17</a> Ngenxa yobugwenxa bokubawa kwakhe ndaba noburhalarhume,  ndambetha, ndazisithelisa, ndaba noburhalarhume; wahamba ephamba ngendlela yentliziyo yakhe.</p> 
 <p><a name="an_57:18">57:18</a> Iindlela zakhe ndizibonile: ndiya kumphilisa,  ndimalathise, ndimbuyekezele intuthuzalo yena, nabakhe ke abenza isijwili.</p> 
 <p><a name="an_57:19">57:19</a> Umdali weziqhamo zomlomo, uYehova, uthi, Uxolo, uxolo malubekho kwabakude nakwabakufuphi, ndibaphilise.</p> 
 <p><a name="an_57:20">57:20</a> Ke bona abangendawo banjengolwandle oluvunjululweyo,  ngokuba alunakuzola; amanzi alo avumbulula udaka nezibi.</p> 
 <p><a name="an_57:21">57:21</a> Alukho uxolo kwabangendawo, utsho uThixo wam.</p> 
 <p><a name="an_58:1">58:1</a> Danduluka uphimisele, ungathinteleki; phakamisa izwi lakho njengesigodlo, ubaxelele abantu bam ukreqo lwabo, uyixelele indlu kaYakobi izono zayo.</p> 
 <p><a name="an_58:2">58:2</a> Ke bayandingxoka imini ngemini, bakunanzile ukuzazi iindlela zam. Njengohlanga olwenze ubulungisa alwalishiya isiko loThixo walo, bacela kum imigwebo yobulungisa, bakunanzile ukusondela kuThixo.</p> 
 <p><a name="an_58:3">58:3</a> Bathi, Yini na ukuba sizile ukudla, ungaboni? siwuthobe umphefumlo wethu, ungazi? Yabonani, ngomhla wokuzila kwenu nifumana enikunanzileyo, nibakhandanise abasebenzi benu bonke ababulalekayo.</p> 
 <p><a name="an_58:4">58:4</a> Yabonani, nizilela ukubambana, niphikisane, nibethane ngenqindi lokungendawo; namhla anizileli ukuze nivakalise ilizwi lenu phezulu.</p> 
 <p><a name="an_58:5">58:5</a> Into enjalo ingaba kukuzila endikunyulileyo na? Ingaba ngumhla wokuba umntu awuthobe umphefumlo wakhe na?  Ukuthokombisa intloko yakhe njengomzi andlale ezirhwexayo nothuthu, oko ukubiza ngokuthi kukuzila na? Ngumhla okholekileyo na kuYehova?</p> 
 <p><a name="an_58:6">58:6</a> Ukuzila endikunyulileyo asikoku na: ukucombulula iziqamangelo zokungendawo, ukukhulula izitropu zeedyokhwe,  ukundulula abavikivekileyo bekhululekile, naphule zonke iidyokhwe?</p> 
 <p><a name="an_58:7">58:7</a> Asikoku na: ukumqhekezela esonkeni sakho olambileyo,  ubangenise endlwini abaziintsizana, abatshutshiswayo? xa uthe wabona ohamba ze, umambese, ungazifihli kwinyama yakho?</p> 
 <p><a name="an_58:8">58:8</a> Kuya kwandula ke ukukhanya kwakho kuthi qhiphu njengokusa,  kuhlume kamsinya ukupholiswa kwakho, buhambe phambi kwakho ubulungisa bakho, buqoshelise emva kwakho ubuqaqawuli bukaYehova.</p> 
 <p><a name="an_58:9">58:9</a> Uya kwandula ubize, asabele uYehova; uzibike, athi, Ndikho!  Ukuba uthe wakususa phakathi kwakho ukufaka idyokhwe,  nokwalatha ngomnwe, nokuthetha ubudenge;</p> 
 <p><a name="an_58:10">58:10</a> wamvukelisa olambileyo ngento oyidlayo, wawuhluthisa umphefumlo wocinezelweyo: kophumela ke ukukhanya kwakho emnyameni, nesithokothoko sakho sibe njengemini enkulu.</p> 
 <p><a name="an_58:11">58:11</a> Uya kuhlala ekwalathisa uYehova, awuhluthise umphefumlo wakho ekubaleleni kwelanga, omeleze amathambo akho, ube njengomyezo onyakanyiswa yimvula, nanjengendawo ephuma amanzi,  emanzi angatshiyo.</p> 
 <p><a name="an_58:12">58:12</a> Baya kwakha amanxuwa angunaphakade abakowenu, uvuse iziseko zezizukulwana ngezizukulwana; bathi ukukubiza nguMvingci wamathuba, nguMbuyisi womendo wokuhlala.</p> 
 <p><a name="an_58:13">58:13</a> Ukuba uthe walubuyisa unyawo lwakho kwisabatha, ukuba ungenzi okunanzileyo ngomhla wam ongcwele; wathi ukuyibiza isabatha isisonwabiso, ingcwele kaYehova; wathi inozuko,  wayizukisa ke ngokungenzi iindlela zakho, ngokungafumani okunanzileyo, uthethe iintetho ezingeni:</p> 
 <p><a name="an_58:14">58:14</a> uya kwandula ukuziyolisa ngoYehova, ndikukhwelise emimangweni yomhlaba, ndikudlise ilifa likaYakobi uyihlo; kuba umlomo kaYehova uthethile.</p> 
 <p><a name="an_59:1">59:1</a> Yabonani, isandla sikaYehova asisifutshane, ukuba singasindisi; nendlebe yakhe ayinzima, ukuba ingevi.</p> 
 <p><a name="an_59:2">59:2</a> Bubugwenxa benu obunahlukanisileyo noThixo wenu, zizono zenu ezibusithelisileyo ubuso bakhe kuni, ukuba angevi.</p> 
 <p><a name="an_59:3">59:3</a> Kuba izandla zenu zidyobhekile ligazi, neminwe yenu bubugwenxa; nomlomo wenu uthetha ubuxoki, ulwimi lwenu ludumzela ubugqwetha.</p> 
 <p><a name="an_59:4">59:4</a> Akukho uvakalisa ilizwi elinobulungisa, akukho umangalelana nomnye enyanisile; bakholose ngochuku, bathethe inkohlakalo;  bakhawula ububi, bazale ubutshinga.</p> 
 <p><a name="an_59:5">59:5</a> Baqandusela amaqanda erhamba, baluka izindlu zesigcawu.  Lowo udla amaqanda abo uya kufa; elinyathelweyo liqandulelwa inyushu.</p> 
 <p><a name="an_59:6">59:6</a> Imisonto yabo ayiyi kuba yingubo, nemisebenzi yabo ayiyi kubagubungela. Izenzo zabo zizenzo zobutshinga; ukusebenza ngogonyamelo kusezandleni zabo.</p> 
 <p><a name="an_59:7">59:7</a> Iinyawo zabo zigidimela ebubini, zikhawuleze ukuya kuphalaza igazi elimsulwa; iingcinga zabo ziingcinga zobutshinga; emendweni wabo kukubhuqa nokwaphula.</p> 
 <p><a name="an_59:8">59:8</a> Abayazi indlela yoxolo, okusesikweni akukho emikhondweni yabo; bazijikajikile iindlela zabo; bonke abanyathela kuzo abalwazi uxolo.</p> 
 <p><a name="an_59:9">59:9</a> Ngenxa yoko kukude kuthi okusesikweni, nobulungisa abufikeleli kuthi. Sithembe ukukhanya, nanku ke kumnyama;  sithembe ukuba kube mhlophe, sihamba esithokothokweni.</p> 
 <p><a name="an_59:10">59:10</a> Siya phuthaphutha njengeemfama eludongeni;  siyaphuthaphutha njengabangenamehlo; sikhubeka emini enkulu ngathi kungongcwalazi; phakathi kwabaxhamla ubomi, ngathi thina singabafileyo.</p> 
 <p><a name="an_59:11">59:11</a> Siyavungama njengebhere sonke siphela; sidumzela sidumzele njengamavukuthu; sithemba okusesikweni, kungabikho; sithemba usindiso, lube kude kuthi.</p> 
 <p><a name="an_59:12">59:12</a> Kuba zininzi izikreqo zethu phambi kwakho, nezono zethu ziyangqina ngathi; kuba izikreqo zethu zinathi, nobugwenxa bethu siyabazi:</p> 
 <p><a name="an_59:13">59:13</a> ukukreqa kuYehova, nokumkhanyela, nokubuya umva kuThixo wethu, ukuthetha okucudisayo, okutyekisayo, ukukhawula nokuphimisela ngentliziyo amazwi obuxoki.</p> 
 <p><a name="an_59:14">59:14</a> Okusesikweni kubuyiswe umva, nobulungisa bumi kude;  ngokuba inyaniso ikhubekile endaweni yembutho, akunakungena okuthe gca.</p> 
 <p><a name="an_59:15">59:15</a> Yesuka yasweleka inyaniso, nocezayo ebubini wazibhunyulisa. Wabona ke uYehova, kwakubi emehlweni akhe,  ukuba kungekho okusesikweni.</p> 
 <p><a name="an_59:16">59:16</a> Wabona ukuba akukho mntu, wamangaliswa ukuba kungekho mthandazeli; yaza yamsindisela ingalo yakhe, nobulungisa bakhe bona bamxhasa.</p> 
 <p><a name="an_59:17">59:17</a> Wanxiba ubulungisa ngokwengubo yentsimbi, wanxiba isigcina-ntloko sosindiso entloko; ukwambatha wambatha iingubo zempindezelo, wazithi wambu ngekhwele, kwanga kungengubo yokwaleka.</p> 
 <p><a name="an_59:18">59:18</a> Ngokwempatho yabo leyo uya kubuyekeza ngokoko, ubushushu kubabandezeli bakhe, kwaimpatho yabo kwabaziintshaba zakhe;  kwiziqithi uya kubuyekeza kwaimpatho yazo.</p> 
 <p><a name="an_59:19">59:19</a> Baya kuloyika igama likaYehova entshonalanga, baboyike ubuqaqawuli bakhe empumalanga; kuba uya kuza njengomlambo oxineneyo, obalekiswa ngumoya kaYehova;</p> 
 <p><a name="an_59:20">59:20</a> eze engumkhululi weZiyon, wababuyayo elukreqweni kwaYakobi; utsho uYehova.</p> 
 <p><a name="an_59:21">59:21</a> Mna ke nguwo lo umnqophiso wam nabo, utsho uYehova; uMoya wam ophezu kwakho, nelizwi lam endilibeke emlonyeni wakho,  aliyi kusuka emlonyeni wakho, nasemlonyeni wembewu yakho,  nasemlonyeni wembewu yembewu yakho, utsho uYehova, kuthabathele kweli xesha kude kuse ephakadeni.</p> 
 <p><a name="an_60:1">60:1</a> Suk ume ukhanye, kuba kufikile ukukhanya kwakho,  nobuqaqawuli bukaYehova buthe chapha kuwe.</p> 
 <p><a name="an_60:2">60:2</a> Ngokuba, uyabona, ubumnyama buwugubungele umhlaha,  isithokothoko sizigubungele izizwe; ke kuwe uYehova uthe chapha, ubuqaqawuli bakhe bubonakele phezu kwakho.</p> 
 <p><a name="an_60:3">60:3</a> Ziya kuhamba iintlanga zize ekukhanyeni kwakho, ookumkani beze ebumhlotsheni bokuthi chapha kwakho.</p> 
 <p><a name="an_60:4">60:4</a> Phakamisa amehlo akho ngeenxa zonke, ubone; bonke bephela bayahlanganisana, baza kuwe; oonyana bakho bavela kude,  neentombi zakho zibelekwe ephangweni.</p> 
 <p><a name="an_60:5">60:5</a> Uya kwandula ukubona, ukhazimle, inkwantye yande intliziyo yakho; ngokuba iya kuguqulelwa kuwe intabalala yolwandle,  ubutyebi beentlanga buya kuza kuwe.</p> 
 <p><a name="an_60:6">60:6</a> Inkitha yeenkamela iya kukugubungela, amagobo akwaMidiyan nawakwaEfa, bonke bephela baya kuza bevela kwaShebha, bezisa igolide nentlaka emhlophe, beshumayela iindaba ezilungileyo zeendumiso zikaYehova.</p> 
 <p><a name="an_60:7">60:7</a> Yonke imihlambi yakwaKedare ibuthelana kuwe, iinkunzi zeegusha zakwaNebhayoti ziyakulungiselela; zinyuka ngokulikholo kum esibingelelweni sam, ndihombise indlu yokuhomba kwam.</p> 
 <p><a name="an_60:8">60:8</a> Ngoobani na abaya, beza bebaleka njengelifu,  njengamavukuthu esiza emakrobeni awo?</p> 
 <p><a name="an_60:9">60:9</a> Okwenene zithembele kum iziqithi, ziinqanawa zaseTarshishe phambili; zizisa oonyana bakho bevela kude, benesilivere yabo negolide yabo, kwigama likaYehova uThixo wakho, koyiNgcwele kaSirayeli, ngokokuba ekuhombisile.</p> 
 <p><a name="an_60:10">60:10</a> Oonyana bolunye uhlanga baya kuzakha iindonga zakho,  ookumkani babo bakulungiselele; kuba ndikubethe ndinoburhalarhume, kodwa ndaba nemfesane kuwe ndinetarhu;</p> 
 <p><a name="an_60:11">60:11</a> ohlala evuliwe amasango akho imini nobusuku; akayi kuvalwa, ukuze bungeniswe kuwe ubutyebi beentlanga, nookumkani bazo beqhutywa.</p> 
 <p><a name="an_60:12">60:12</a> Kuba uhlanga nobukumkani obungayi kukukhonza buya kutshabalala, ezo ntlanga ziphanze ziphanzile.</p> 
 <p><a name="an_60:13">60:13</a> Ubuqaqawuli beLebhanon buya kuza kuwe, umsipres nompleyini nomgalagala ndawonye, ukuze ihombe indawo yengcwele yam,  ndiyizukise indawo yeenyawo zam.</p> 
 <p><a name="an_60:14">60:14</a> Baya kuza kuwe besibekeka oonyana babacinezeli bakho,  baqubude ezintendeni zeenyawo zakho abakugibayo; ukukubiza bathi, Mzi kaYehova, Ziyon yoyiNgcwele kaSirayeli.</p> 
 <p><a name="an_60:15">60:15</a> Esikhundleni sokuba ubushiyiwe, uthiyiwe, akwabakho bani ucanda kuwe, ndiya kukwenza ke ingangamsha engunaphakade,  imihlali yezizukulwana ngezizukulwana.</p> 
 <p><a name="an_60:16">60:16</a> Uya kwanya amasi eentlanga, wanye ibele lokumkani, wazi ukuba mna Yehova ndinguMsindisi wakho, uMkhululi wakho,  iMbalasane kaYakobi.</p> 
 <p><a name="an_60:17">60:17</a> Esikhundleni sobhedu ndizisa igolide, esikhundleni sesinyithi ndizisa isilivere, esikhundleni semithi ubhedu,  esikhundleni samatye isinyithi; isiveleli sakho ndisenze uxolo,  abaphathi bakho ndibenze ubulungisa.</p> 
 <p><a name="an_60:18">60:18</a> Akuyi kuba savakala lugonyamelo ezweni lakho, imbuqo nolwaphulo emideni yakho; iindonga zakho ukuzibiza wothi luSindiso, namasango akho uthi yiNdumiso.</p> 
 <p><a name="an_60:19">60:19</a> Ilanga aliyi kuba saba sisikhanyiso kuwe emini, nenyanga ingakukhanyiseli, ukuze kube mhlophe kuwe; uYehova uya kuba sisikhanyiso esingunaphakade kuwe, uThixo wakho abe sisihombo sakho.</p> 
 <p><a name="an_60:20">60:20</a> Aliyi kuba satshona ilanga lakho, ingafi nenyanga yakho;  kuba uYehova uya kuba sisikhanyiso esingunaphakade kuwe,  zizaliseke iimini zesijwili sakho.</p> 
 <p><a name="an_60:21">60:21</a> Abantu bakho bayakuba ngamalungisa bonke bephela, balidle ilifa ilizwe ngonaphakade; besisithole esityelwe ndim, isenzo sesandla sam sokuba ndihombe.</p> 
 <p><a name="an_60:22">60:22</a> Omncinanana uya kuba liwaka, noweyeleyo abe luhlanga olunamandla. Mna, Yehova, ndiya kukukhawulezisa oko ngexesha lako oko.</p> 
 <p><a name="an_61:1">61:1</a> UMoya weNkosi uYehova uphezu kwam; ngenxa yokuba uYehova endithambisele ukuba ndishumayeze abalulamileyo iindaba ezilungileyo. Undithume ukubopha abantliziyo zaphukileyo,  ukumemeza inkululeko kwabathinjiweyo, ukuvulwa kwamehlo kwabakhonkxiweyo;</p> 
 <p><a name="an_61:2">61:2</a> ukumemeza umnyaka wetarhu likaYehova, nomhla wempindezelo yoThixo wethu: ukuthuthuzela bonke abanesijwili;</p> 
 <p><a name="an_61:3">61:3</a> ukubamisela abanesijwili baseZiyon, ukubanika isihombo sentloko esikhundleni sothuthu, ioli yemihlali esikhundleni sesijwili, ingubo yendumiso esikhundleni somoya odambayo;  ukubizwa kwabo kuthiwe yimiterebhinti yobulungisa, isityalo sikaYehova sokuhomba.</p> 
 <p><a name="an_61:4">61:4</a> Baya kwakha amanxuwa angunaphakade, bavuse iindawo ezichithakeleyo zangaphambili, bahlaziye imizi engamanxuwa,  iindawo ezichithakeleyo zezizukulwana ngezizukulwana.</p> 
 <p><a name="an_61:5">61:5</a> Baya kuma abasemzini, baluse imihlambi yenu, oonyana bezinye iintlanga babe ngabalimi bomhlaba wenu, nabezidiliya zenu.</p> 
 <p><a name="an_61:6">61:6</a> Ke nina ukubizwa kwenu, kuya kuthiwa ningababingeleli bakaYehova; kuya kuthiwa kuni, ningabalungiseleli boThixo wethu; niya kudla ubutyebi beentlanga, nindolose ninozuko lwazo.</p> 
 <p><a name="an_61:7">61:7</a> Esikhundleni sokudana kwenu niya kuzuza okuphindiweyo;  esikhundleni sehlazo baya kumemelela ngesahlulo sabo; ngako oko baya kudla ilifa eliphindiweyo ezweni labo, baya kuba novuyo olungunaphakade.</p> 
 <p><a name="an_61:8">61:8</a> Kuba mna, Yehova, ndithanda okusesikweni, ndikuthiyile ukuphanga ngokugqwetha; ndibanika umvuzo womsebenzi wabo ngenyaniso; ndenza umnqophiso ongunaphakade nabo.</p> 
 <p><a name="an_61:9">61:9</a> Iya kwaziwa imbewu yabo ezintlangeni, baziwe nabaphume ezibilinini zabo phakathi kwezizwe; bonke abababonayo baya kubazi ukuba bayimbewu ayisikeleleyo uYehova.</p> 
 <p><a name="an_61:10">61:10</a> Ndinemihlali ndanemihlali ngoYehova, umphefumlo wam uya kugcoba ngoThixo wam; kuba endinxibe iingubo zosindiso, endithe wambu ngengubo yokwaleka yobulungisa, njengomyeni ononkontsho ngokombingeleli, nanjengomtshakazi evethe iimpahla zakhe.</p> 
 <p><a name="an_61:11">61:11</a> Kuba njengoko ilizwe livelisa izilimo zalo, njengoko umyezo untshulisa intlwayelelo yawo, yenjenjalo iNkosi uYehova ukuntshulisa ubulungisa nendumiso phambi kweentlanga zonke.</p> 
 <p><a name="an_62:1">62:1</a> Ngenxa yeZiyon andiyi kuthi tu, ngenxa yeYerusalem andiyi kuzola, bude buphume njengokusa ubulungisa bayo, nosindiso lwayo njengesikhuni esidangazelayo;</p> 
 <p><a name="an_62:2">62:2</a> zibubone iintlanga ubulungisa bakho, nookumkani bonke babubone ubuqaqawuli bakho. Uya kubizwa ngegama elitsha, eliya kuxelwa ngumlomo kaYehova;</p> 
 <p><a name="an_62:3">62:3</a> ube sisithsaba sokuhomba esandleni sikaYehova, nonkontsho lobukumkani entendeni yesandla soThixo wakho.</p> 
 <p><a name="an_62:4">62:4</a> Akuyi kuba sathiwa kuwe unguSishiywa, nelizwe lakho akuyi kuba sathiwa kulo, Kusenkangala; ukubizwa kwakho kuya kuthiwa unguNdimnanzileyo, nelizwe lakho kuthiwe nguNokwenda; ngokuba uYehova ekunanzile, nelizwe lakho lendile.</p> 
 <p><a name="an_62:5">62:5</a> Njengokuba indodana izeka intombi, oonyana bakho baya kuzeka wena; njengomyeni enemihlali ngomtshakazi, uThixo wakho uya kuba nemihlali ngawe.</p> 
 <p><a name="an_62:6">62:6</a> Phezu kweendonga zakho, Yerusalem, ndimise abagcini: imini yonke nobusuku bonke abayi kuze bathi quthu; nina bakhumbuzi bakaYehova, musani ukuthi cwaka.</p> 
 <p><a name="an_62:7">62:7</a> Musani ukuvuma ukuba athi cwaka, ade ayizinzise, ade ayenze iYerusalem ibe yindumiso ehlabathini.</p> 
 <p><a name="an_62:8">62:8</a> UYehova ufunge isandla sakhe sokunene, nengalo yakhe eqinileyo, wathi, Inyaniso, ingqolowa yakhe andiyi kuba sayinika iintshaba zakho ziyidle, noonyana bolunye uhlanga bangaseli iwayini yakho entsha, owazixhamla ngayo.</p> 
 <p><a name="an_62:9">62:9</a> Kuba ngabayihlanganisileyo abaya kuyidla, badumise uYehova;  ngabayibuthayo abaya kuyisela ezintendelezweni zengcwele yam.</p> 
 <p><a name="an_62:10">62:10</a> Phumani, phumani ngamasango; gecani indlela yabantu;  fumbani, fumbani umendo, ncothulani amatye kuwo; nyusani ibhanile phezu kwezizwe.</p> 
 <p><a name="an_62:11">62:11</a> Yabona, uYehova uvakalisile wesa eziphelweni zehlabathi,  wathi, Yithini kwintombi enguZiyon, Yabona, usindiso lwakho luyeza; yabona, umvuzo wakhe unawo, nento ayisebenzileyo iphambi kwakhe.</p> 
 <p><a name="an_62:12">62:12</a> Ukubizwa kwabo kuya kuthiwa ngabantu abangcwele,  ngabakhululwa bakaYehova ngokumiselwa; ukubizwa kwakho kuthiwe,  ungofuniweyo, ungumzi ongashiyiweyo.</p> 
 <p><a name="an_63:1">63:1</a> Ngubani na lo uza evela kwaEdom, evela eBhotsera, zibomvu iingubo zakhe? Lo uyingangamsha ngesambatho sakhe, enyalasa ebuninzini bamandla akhe? Ndim, mna uthetha ngokobulungisa, mna umkhulu ukusindisa.</p> 
 <p><a name="an_63:2">63:2</a> Yini na ukuba sibe yingqombela isambatho sakho, neengubo zakho zibe njengezoxovula esixovulelweni sewayini?</p> 
 <p><a name="an_63:3">63:3</a> Isifaxangelo ndisixovule ndedwa; ezizweni akubangakho bani inam; ndazixovula ndinomsindo, ndazinyasha ndishushu; igazi lazo lachaphazela iingubo zam, ndasidyobha sonke isambatho sam.</p> 
 <p><a name="an_63:4">63:4</a> Kuba umhla wempindezelo ubusentliziyweni yam, nomnyaka wokukhulula kwam ngokuhlawulela ufikile.</p> 
 <p><a name="an_63:5">63:5</a> Ndabheka, akwabakho mncedi; ndamangaliswa ukuba kungabikho mxhasi; yandisindisela ke ingalo yam, nobushushu bam baba ngumxhasi wam.</p> 
 <p><a name="an_63:6">63:6</a> Ndazigqusha izizwe ndinomsindo, ndazinxilisa ndinobushushu,  ndalihlisela emhlabeni igazi lazo.</p> 
 <p><a name="an_63:7">63:7</a> Ndiya kukhankanya iinceba zikaYehova, iindumiso zikaYehova ngokokufanele konke ukusiphatha kukaYehova; nokulunga kwakhe okukhulu kwindlu kaSirayeli, awayiphatha ngako ngokwemfesane yakhe, nangokobuninzi beenceba zakhe.</p> 
 <p><a name="an_63:8">63:8</a> Wathi okwenene, Bangabantu bam ke, oonyana abangayi kuxoka;  waba ngumsindisi kubo ke.</p> 
 <p><a name="an_63:9">63:9</a> Ekubandezelekeni kwabo konke wabandezeleka, nesithunywa sobuso bakhe sabasindisa; ekubathandeni kwakhe nasekubacongeni kwakhe wayebakhulula ngokumisela yena, wabafunqula; wabathwala yonke imihla yasephakadeni.</p> 
 <p><a name="an_63:10">63:10</a> Ke bona bamphikisa, bamenza buhlungu uMoya wakhe oyiNgcwele; waguquka ke, waba lutshaba kubo, walwa nabo.</p> 
 <p><a name="an_63:11">63:11</a> Baza abantu bakhe bakhumbula imihla yasephakadeni kaMoses,  bathi, Uphi na lo wabanyusa elwandle, ndawonye nomalusi womhlambi wakhe? Uphi na lowo wawubeka phakathi kwabo uMoya wobungcwele bakhe?</p> 
 <p><a name="an_63:12">63:12</a> wayihambisa ngasekunene kukaMoses ingalo yokuhomba kwakhe?  wawacanda amanzi phambi kwabo, ukuze azenzele igama elingunaphakade?</p> 
 <p><a name="an_63:13">63:13</a> wabahambisa emanzini anzongonzongo, njengehashe entlango,  abakhubeka?</p> 
 <p><a name="an_63:14">63:14</a> Njengeenkomo ezihla ziye entilini, uMoya kaYehova wabaphumza; wenjenjalo ukubaqhuba abantu bakho, ukuze uzenzele igama elizukileyo.</p> 
 <p><a name="an_63:15">63:15</a> Bheka usemazulwini, ubone usengontsini yobungcwele bakho neyesihombo sakho. Buphi na ubukhwele bakho nobugorha bakho?  Ukusika kwezibilini zakho neemfesane zakho zibambekile kum.</p> 
 <p><a name="an_63:16">63:16</a> Kuba ungubawo wena, ngokuba uAbraham engasazi, uSirayeli engasinakani; wena, Yehova, unguBawo, uMkhululi wethu ligama lakho kwasephakadeni.</p> 
 <p><a name="an_63:17">63:17</a> Yini na ukuba usiyeke sidungudele, Yehova, simke ezindleleni zakho, uyiqaqadekise intliziyo yethu, singakoyiki wena? Buya, ngenxa yabakhonzi bakho, izizwe zelifa lakho.</p> 
 <p><a name="an_63:18">63:18</a> Abantu bakho abangcwele badla ilifa umzuzwana;  ababandezeli bethu bayigqusha ingcwele yakho.</p> 
 <p><a name="an_63:19">63:19</a> Sisuke saba njengabo ungabalawulanga kwasephakadeni,  abangabizwanga ngegama lakho.</p> 
 <p><a name="an_64:1">64:1</a> Yoo! Wanga ungawakrazula amazulu uhle, zizamazame iintaba ebusweni bakho,</p> 
 <p><a name="an_64:2">64:2</a> njengomlilo uvuthisa iintsasa, njengomlilo uxhaphazelisa amanzi; ukuze ulazise igama lakho kubabandezeli bakho, zigungqe iintlanga ebusweni bakho.</p> 
 <p><a name="an_64:3">64:3</a> Ekwenzeni kwakho imisebenzi eyoyikekayo, ebe singayilindele, wanga ungehla, zizamazame iintaba ebusweni bakho!</p> 
 <p><a name="an_64:4">64:4</a> Kususela kwasephakadeni, abantu abevanga, abamamelanga,  neliso alibonanga Thixo ingenguwe, omenzelayo lowo ulindele kuye.</p> 
 <p><a name="an_64:5">64:5</a> Umkhawulele onemihlali, enze ubulungisa, ekukukhumbuleni kwabo ezindleleni zakho. Yabona, wena ubunoburhalarhume, masibe ke singaboni; kudala sikwezo zinto; sosindiswa na ke?</p> 
 <p><a name="an_64:6">64:6</a> Ke sisuke saba njengoyinqambi sonke siphela, yanjengengubo enomzi yonke imisebenzi yethu yobulungisa; sabuna njengamagqabi sonke siphela, ubugwenxa bethu basithabatha njengomoya.</p> 
 <p><a name="an_64:7">64:7</a> Akwabakho ulinqulayo igama lakho, uzixhoxhayo ukuba abambelele kuwe; ngokuba ubusithelisile ubuso bakho kuthi,  wasinyibilikisa ngobugwenxa bethu.</p> 
 <p><a name="an_64:8">64:8</a> Kaloku ke, Yehova, unguBawo; siludongwe; unguMbumbi wethu;  sisisenzo sesandla sakho, sonke siphela.</p> 
 <p><a name="an_64:9">64:9</a> Musa ukuba noburhalarhume, Yehova, kuphele; ungabukhumbuli ubugwenxa ngonaphakade. Yabona, khawusibheke; singabantu bakho sonke siphela.</p> 
 <p><a name="an_64:10">64:10</a> Imizi yobungcwele bakho iyintlango, iZiyon iyintlango,  iYerusalem ilinxuwa.</p> 
 <p><a name="an_64:11">64:11</a> Indlu yobungcwele bethu nokuhomba kwethu, ababekudumisela kuyo oobawo, itshile ngumlilo, neento zonke ezibe zinqweneleka kuthi zichithakele.</p> 
 <p><a name="an_64:12">64:12</a> Uya kuzihamba na ngokwakho, zinjalonje ezo zinto, Yehova,  uthi cwaka na, usicinezele na kuphele?</p> 
 <p><a name="an_65:1">65:1</a> Ndangxokeka kwababengandibuzi, ndafumaneka kwababengandifuni. Ndathi, Ndikho, ndikho, kuhlanga obelungabizwa ngegama lam.</p> 
 <p><a name="an_65:2">65:2</a> Ndolula isandla zam imini yonke kubantu abaziinjubaqa,  abahamba ngendlela engalungileyo, emva kweengcinga ezizezabo:</p> 
 <p><a name="an_65:3">65:3</a> abantu aba bandiqumbisayo ngamaxesha onke besebusweni bam,  bebingelela emiyezweni, beqhumisela eziteneni,</p> 
 <p><a name="an_65:4">65:4</a> behleli emangcwabeni, belalisa ezindaweni ezinqabileyo,  besidla inyama yehagu, ezityeni zabo ingumhluzi oyimbozisa;</p> 
 <p><a name="an_65:5">65:5</a> besithi, Yima, ungasondeli kum; ngokuba ndingcwele kunawe.  Abo bangumsi ezimpumlweni zam, umlilo otsha iimini zonke.</p> 
 <p><a name="an_65:6">65:6</a> Yabona, kubhaliwe phambi kwam, kwathiwa, Andiyi kuthi tu,  ndingaphindezelanga; ndiya kuphindezelela esondweni lengubo yabo izenzo zenu ezigwenxa,</p> 
 <p><a name="an_65:7">65:7</a> nezenzo ezigwenxa zooyihlo kunye, utsho uYehova;  abaqhumiselayo ezintabeni, bandingcikiva ezindulini; ngako oko ndiya kuwulinganisela umvuzo womsebenzi wabo kuqala esondweni labo.</p> 
 <p><a name="an_65:8">65:8</a> Utsho uYehova ukuthi, Njengokuba incindi ifunyanwa esihlokweni, athi umntu, Musa ukusonakalisa, ngokuba kukho intsikelelo kuso; ndiya kwenjenjalo ngenxa yabakhonzi bam,  ukuze ndingonakalisi into yonke.</p> 
 <p><a name="an_65:9">65:9</a> Ndiya kuvelisa imbewu kaYakobi, indlalifa yentaba yam kwaYuda, balidle ilifa abanyulwa bam, bahlale khona abakhonzi bam;</p> 
 <p><a name="an_65:10">65:10</a> iSharon yoba likriwa lempahla emfutshane, nentili yeAkore ibe yindawo yokubutha iinkomo ebantwini bam abandiquqeleyo.</p> 
 <p><a name="an_65:11">65:11</a> Ke nina nimshiyileyo uYehova, niyilibeleyo intaba yam engcwele, nimlungiselayo uThamsanqa isithebe, nimzaliselayo uSihlo iwayini ephithikeziweyo,</p> 
 <p><a name="an_65:12">65:12</a> ndinimisele ikrele, niguqele ukusikwa nonke mpela, ngenxa enokuba ndanibizayo, anasabela; ndathetha, aneva; nesuka nenza okubi emehlweni am; nanyula endingakunanzileyo.</p> 
 <p><a name="an_65:13">65:13</a> Ngako oko itsho iNkosi uYehova ukuthi, Yabonani, abakhonzi bam baya kudla, ke nina niya kulamba; yabonani, abakhonzi bam baya kusela, ke nina niya kunxanwa; yabonani, abakhonzi bam baya kuvuya, ke nina niya kudana.</p> 
 <p><a name="an_65:14">65:14</a> Yabonani, abakhonzi bam baya kumemelela ngokuchwayitha kwentliziyo, ke nina niya kukhala ngumvandedwa wentliziyo,  nibhomboloze kukwaphuka komoya wenu.</p> 
 <p><a name="an_65:15">65:15</a> Niya kulishiya igama lenu libe sisishwabulo kubanyulwa bam, ikubulale iNkosi uYehova, ke ibabize ngalimbi igama abakhonzi bayo;</p> 
 <p><a name="an_65:16">65:16</a> ngokokude athi ozisikeleleyo elizweni, azisikelele ngoThixo wenyaniso; athi ofungayo elizweni, afunge uThixo wenyaniso; ngokuba zilityelwe iimbandezelo zangaphambili,  nangokuba zisithele emehlweni am.</p> 
 <p><a name="an_65:17">65:17</a> Ngokuba, niyabona, ndidala amazulu amatsha nehlabathi elitsha; angakhunjulwa awokuqala, angenyuki athi qatha entliziyweni.</p> 
 <p><a name="an_65:18">65:18</a> Hayi, yibani nemihlali, nigcobe nanini yiloo nto ndiyidalayo; ngokuba, yabonani, ndiyayidala iYerusalem ukuba igcobe, nabantu bayo ukuba babe nemihlali.</p> 
 <p><a name="an_65:19">65:19</a> Ndiya kugcoba ngeYerusalem, ndibe nemihlali ngabantu bam,  lingabi savakala khona ilizwi lokulila nelizwi lokukhala.</p> 
 <p><a name="an_65:20">65:20</a> Akuyi kuba savela khona usana oluneentsuku, nexhego elingayizalisanga imihla yalo; kuba umfana uya kufa engominyaka ilikhulu ezelwe, atshabhiswe umoni engominyaka ilikhulu ezelwe.</p> 
 <p><a name="an_65:21">65:21</a> Baya kwakha izindlu, bazihlale; batyale izidiliya, badle iziqhamo zazo.</p> 
 <p><a name="an_65:22">65:22</a> Abayi kwakha, kuhlale bambi; abayi kutyala, kudle bambi;  kuba iya kuba njengemihla yomthi imihla yabantu bam, badle into esetyenzwe zizandla zabo abanyulwa bam.</p> 
 <p><a name="an_65:23">65:23</a> Abayi kuzixhamla ngokulambathayo, bazalele ukhwankqiso;  ngokuba bayimbewu ayisikeleleyo uYehova, nabaphume ezibilinini zabo banabo.</p> 
 <p><a name="an_65:24">65:24</a> Kuya kuthi bengekabizi, ndisabele; besathetha, ndibe sendivile.</p> 
 <p><a name="an_65:25">65:25</a> Kuya kudla ndawonye ingcuka nemvana, ingonyama idle umququ njengenkomo; inyoka, sibe luthuli isonka sayo. Aziyi kwenza bubi, zonakalise, kuyo yonke intaba yam engcwele; utsho uYehova.</p> 
 <p><a name="an_66:1">66:1</a> Utsho uYehova ukuthi, Amazulu ayitrone yam, ihlabathi sisihlalo seenyawo zam. Iyini na le ndlu, niya kundakhela yona?  Iyini na le ndawo yokuphumla kwam?</p> 
 <p><a name="an_66:2">66:2</a> Zonke ezo zinto sazenza isandla sam, zabakho ke zonke ezo zinto; utsho uYehova; ndibheka kulo, kolusizana, komoya waphukileyo, kogubhayo ngelizwi lam.</p> 
 <p><a name="an_66:3">66:3</a> Oxhela inkomo unjengesixabela-mntu; obingelela igusha ngumsiki wenja; onyusa umnikelo wokudla ngumnyusi wegazi lehagu; okhumbuza ngoqhumiselo lwentlaka emhlophe ngosikelela into ebubutshinga. Bezinyulele nje iindlela zabo, umphefumlo wabo wawananza amazothe abo:</p> 
 <p><a name="an_66:4">66:4</a> nam ke ndiya kunyula iimfeketho zokufeketha ngabo,  ndibazisele izinto ezibanxunguphalisayo; ngenxa enokuba ndabizayo, akwabakho usabelayo; ndathetha, abeva; besuka benza ububi emehlweni am, banyula nento endingayinanzileyo.</p> 
 <p><a name="an_66:5">66:5</a> Liveni ilizwi likaYehova, nina nigubhayo ngelizwi lakhe;  uthi, Abazalwana benu abanithiyayo, abanigxothayo kubo ngenxa yegama lam, bathi, Makazizukise uYehova, sibone imivuyo yenu;  baya kudana ke bona.</p> 
 <p><a name="an_66:6">66:6</a> Phulaphulani isandi esiphuma kuwo umzi; ilizwi eliphuma etempileni; ilizwi likaYehova, ephindezela impatho yeentshaba zakhe.</p> 
 <p><a name="an_66:7">66:7</a> Ingekazibhijabhiji, yazala; ingekezi inimbakuyo, yathi tyibilili umntwana oyinkwenkwe.</p> 
 <p><a name="an_66:8">66:8</a> Ngubani na okhe weva kunjalo? Ngubani na okhe wabona izinto ezinjalo? Kuya kuzalwa ilizwe ngamini-nye na? Kuzalwa uhlanga ngasihlandlo sinye na? Ngokuba isathi ukuthi ukuzibhijabhija,  yabazala onyana bayo iZiyon.</p> 
 <p><a name="an_66:9">66:9</a> Mna ndingavelisisa na, ndingazalisi? utsho uYehova;  ndingathi mna ndizalisayo ndivingce na? utsho uThixo wakho.</p> 
 <p><a name="an_66:10">66:10</a> Vuyisanani neYerusalem, nigcobe ngayo, nonke bayithandayo;  yenzani imihlali nibe nemihlali, nonke bayenzalayo isijwili;</p> 
 <p><a name="an_66:11">66:11</a> ukuze nanye nihluthe libele leentuthuzelo zayo, ukuze nishube, nixhamle ukwehlisa kozuko lwayo.</p> 
 <p><a name="an_66:12">66:12</a> Ngokuba uYehova utsho ukuthi, Yabonani, ndisingisa uxolo kuyo njengomlambo, nozuko lweentlanga njengesihlambo esikhukulayo, ukuze nanye; niya kubelekwa ephangweni,  niteketiswe emathangeni.</p> 
 <p><a name="an_66:13">66:13</a> Njengomntu othu thuzelwa ngunina, ndiya kwenjenjalo mna ukunithuthuzela, nithuthuzelwe eYerusalem.</p> 
 <p><a name="an_66:14">66:14</a> Nobona, ibe nemihlali intliziyo yenu, ahlume amathambo enu njengohlaza, sazeke isandla sikaYehova ebakhonzini bakhe,  azibhavumele iintshaba zakhe.</p> 
 <p><a name="an_66:15">66:15</a> Kuba, yabonani, uYehova uya kuza ngomlilo,  zinjengesaqhwithi iinqwelo zakhe zokulwa, ukuze abuyekeze umsindo wakhe ngobushushu, nokukhalima kwakhe ngamalangatye omlilo.</p> 
 <p><a name="an_66:16">66:16</a> Kuba uYehova uya kuyigweba ngomlilo nangekrele lakhe inyama yonke, babe baninzi ababuleweyo nguYehova.</p> 
 <p><a name="an_66:17">66:17</a> Abo bazingcwalisayo, bazihlambululele imiyezo, bexelisa omnye ongaphakathi, badle inyama yehagu, nento enezothe,  nempuku, baya kuphela kunye; utsho uYehova.</p> 
 <p><a name="an_66:18">66:18</a> Mna ke, ndiyazazi izenzo zabo neengcinga zabo. Kobakho ixesha lokuba zihlanganisane zonke iintlanga neelwimi, zize zibubone ubuqaqawuli bam;</p> 
 <p><a name="an_66:19">66:19</a> ndomisa umqondiso phakathi kwazo, ndithume abasindileyo kuzo, baye ezintlangeni ezingooTarshishe, noPuli, noLudi,  abatyedi besaphetha; ezingooTubhali noYavan, eziqithini ezikude ezingazivanga iindaba zam, ezingabubonanga ubuqaqawuli bam,  babuxele ubuqaqawuli bam ezintlangeni.</p> 
 <p><a name="an_66:20">66:20</a> Baya kubazisa bonke abazalwana benu, bevela nabo ezintlangeni zonke, bengumnikelo kuYehova, bekhwele emahasheni,  nasezinqwelweni, nasemathaleni, nakoondlebende,  nakwiinkamelakazi, benyuke entabeni yam engcwele eYerusalem,  utsho uYehova; kwanjengokuba oonyana bakaSirayeli bewuzisa umnikelo wokudla ngesitya esihlambulukileyo endlwini kaYehova.</p> 
 <p><a name="an_66:21">66:21</a> Ndothabatha nakuzo ezo, zibe ngababingeleli nabaLevi;  utsho uYehova.</p> 
 <p><a name="an_66:22">66:22</a> Kuba njengoko amazulu amatsha nehlabathi elitsha endiza kuwenza, amiyo phambi kwam, utsho uYehova, iya kwenjenjalo ukuma imbewu yenu negama lenu;</p> 
 <p><a name="an_66:23">66:23</a> kuthi kuphikelane nokuthwasa kweenyanga zonke, kuphikelane neesabatha zonke, ukuza kwenyama yonke, ukuba iqubude phambi kwam; utsho uYehova.</p> 
 <p><a name="an_66:24">66:24</a> Baya kuphuma babone izidumbu zamadoda akreqileyo kum; kuba iimpethu zabo aziyi kufa, nomlilo wabo ungacimi, babe linyumnyezi kuluntu lonke.</p> 
 <p></p><hr>
 <center>
 <a href="jer.htm">Next: Jeremiah</a></center>
 </body>