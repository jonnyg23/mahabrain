<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="ti2.htm">Previous</a> 
 <a href="plm.htm">Next</a> 
 </center>
 <hr>
  <h3 align="center">Italian Bible: Titus</h3> 
 <p><a name="an_1:1">1:1</a> Paolo, servitore di Dio e apostolo di Gesù Cristo per la fede degli eletti di Dio e la conoscenza della verità che è secondo pietà,</p> 
 <p><a name="an_1:2">1:2</a> nella speranza della vita eterna la quale Iddio, che non può mentire, promise avanti i secoli,</p> 
 <p><a name="an_1:3">1:3</a> manifestando poi nei suoi propri tempi la sua parola mediante la predicazione che è stata a me affidata per mandato di Dio, nostro Salvatore,</p> 
 <p><a name="an_1:4">1:4</a> a Tito, mio vero figliuolo secondo la fede che ci è comune, grazia e pace da Dio Padre e da Cristo Gesù, nostro Salvatore.</p> 
 <p><a name="an_1:5">1:5</a> Per questa ragione t’ho lasciato in Creta: perché tu dia ordine alle cose che rimangono a fare, e costituisca degli anziani per ogni città, come t’ho ordinato;</p> 
 <p><a name="an_1:6">1:6</a> quando si trovi chi sia irreprensibile, marito d’una sola moglie, avente figliuoli fedeli, che non sieno accusati di dissolutezza né insubordinati.</p> 
 <p><a name="an_1:7">1:7</a> Poiché il vescovo bisogna che sia irreprensibile, come economo di Dio; non arrogante, non iracondo, non dedito al vino, non manesco, non cupido di disonesto guadagno,</p> 
 <p><a name="an_1:8">1:8</a> ma ospitale, amante del bene, assennato, giusto, santo, temperante,</p> 
 <p><a name="an_1:9">1:9</a> attaccato alla fedel Parola quale gli è stata insegnata, onde sia capace d’esortare nella sana dottrina e di convincere i contradittori.</p> 
 <p><a name="an_1:10">1:10</a> Poiché vi son molti ribelli, cianciatori e seduttori di menti, specialmente fra quelli della circoncisione, ai quali bisogna turare la bocca;</p> 
 <p><a name="an_1:11">1:11</a> uomini che sovvertono le case intere, insegnando cose che non dovrebbero, per amor di disonesto guadagno.</p> 
 <p><a name="an_1:12">1:12</a> Uno dei loro, un loro proprio profeta, disse: "I Cretesi son sempre bugiardi, male bestie, ventri pigri".</p> 
 <p><a name="an_1:13">1:13</a> Questa testimonianza è verace. Riprendili perciò severamente, affinché siano sani nella fede,</p> 
 <p><a name="an_1:14">1:14</a> non dando retta a favole giudaiche né a comandamenti d’uomini che voltan le spalle alla verità.</p> 
 <p><a name="an_1:15">1:15</a> Tutto è puro per quelli che son puri; ma per i contaminati ed increduli niente è puro; anzi, tanto la mente che la coscienza loro son contaminate.</p> 
 <p><a name="an_1:16">1:16</a> Fanno professione di conoscere Iddio; ma lo rinnegano con le loro opere, essendo abominevoli, e ribelli, e incapaci di qualsiasi opera buona.</p> 
 <p><a name="an_2:1">2:1</a> Ma tu esponi le cose che si convengono alla sana dottrina:</p> 
 <p><a name="an_2:2">2:2</a> Che i vecchi siano sobri, gravi, assennati, sani nella fede, nell’amore, nella pazienza:</p> 
 <p><a name="an_2:3">2:3</a> che le donne attempate abbiano parimente un portamento convenevole a santità, non siano maldicenti né dedite a molto vino, siano maestre di ciò che è buono;</p> 
 <p><a name="an_2:4">2:4</a> onde insegnino alle giovani ad amare i mariti, ad amare i figliuoli,</p> 
 <p><a name="an_2:5">2:5</a> ad esser assennate, caste, date ai lavori domestici, buone, soggette ai loro mariti, affinché la Parola di Dio non sia bestemmiata.</p> 
 <p><a name="an_2:6">2:6</a> Esorta parimente i giovani ad essere assennati,</p> 
 <p><a name="an_2:7">2:7</a> dando te stesso in ogni cosa come esempio di opere buone; mostrando nell’insegnamento purità incorrotta, gravità,</p> 
 <p><a name="an_2:8">2:8</a> parlar sano, irreprensibile, onde l’avversario resti confuso, non avendo nulla di male da dire di noi.</p> 
 <p><a name="an_2:9">2:9</a> Esorta i servi ad esser sottomessi ai loro padroni, a compiacerli in ogni cosa, a non contradirli,</p> 
 <p><a name="an_2:10">2:10</a> a non frodarli, ma a mostrar sempre lealtà perfetta, onde onorino la dottrina di Dio, nostro Salvatore, in ogni cosa.</p> 
 <p><a name="an_2:11">2:11</a> Poiché la grazia di Dio, salutare per tutti gli uomini, è apparsa</p> 
 <p><a name="an_2:12">2:12</a> e ci ammaestra a rinunziare all’empietà e alle mondane concupiscenze, per vivere in questo mondo temperatamente, giustamente e piamente,</p> 
 <p><a name="an_2:13">2:13</a> aspettando la beata speranza e l’apparizione della gloria del nostro grande Iddio e Salvatore, Cristo Gesù;</p> 
 <p><a name="an_2:14">2:14</a> il quale ha dato se stesso per noi al fine di riscattarci da ogni iniquità e di purificarsi un popolo suo proprio, zelante nelle opere buone.</p> 
 <p><a name="an_2:15">2:15</a> Insegna queste cose, ed esorta e riprendi con ogni autorità. Niuno ti sprezzi.</p> 
 <p><a name="an_3:1">3:1</a> Ricorda loro che stiano soggetti ai magistrati e alle autorità, che siano ubbidienti, pronti a fare ogni opera buona,</p> 
 <p><a name="an_3:2">3:2</a> che non dicano male d’alcuno, che non siano contenziosi, che siano benigni, mostrando ogni mansuetudine verso tutti gli uomini.</p> 
 <p><a name="an_3:3">3:3</a> Perché anche noi eravamo una volta insensati, ribelli, traviati, servi di varie concupiscenze e voluttà, menanti la vita in malizia ed invidia, odiosi ed odiantici gli uni gli altri.</p> 
 <p><a name="an_3:4">3:4</a> Ma quando la benignità di Dio, nostro Salvatore, e il suo amore verso gli uomini sono stati manifestati,</p> 
 <p><a name="an_3:5">3:5</a> Egli ci ha salvati non per opere giuste che noi avessimo fatte, ma secondo la sua misericordia, mediante il lavacro della rigenerazione e il rinnovamento dello Spirito Santo,</p> 
 <p><a name="an_3:6">3:6</a> ch’Egli ha copiosamente sparso su noi per mezzo di Gesù Cristo, nostro Salvatore,</p> 
 <p><a name="an_3:7">3:7</a> affinché, giustificati per la sua grazia, noi fossimo fatti eredi secondo la speranza della vita eterna.</p> 
 <p><a name="an_3:8">3:8</a> Certa è questa parola, e queste cose voglio che tu affermi con forza, affinché quelli che han creduto a Dio abbiano cura di attendere a buone opere. Queste cose sono buone ed utili agli uomini.</p> 
 <p><a name="an_3:9">3:9</a> Ma quanto alle questioni stolte, alle genealogie, alle contese, e alle dispute intorno alla legge, stattene lontano, perché sono inutili e vane.</p> 
 <p><a name="an_3:10">3:10</a> L’uomo settario, dopo una prima e una seconda ammonizione, schivalo,</p> 
 <p><a name="an_3:11">3:11</a> sapendo che un tal uomo è pervertito e pecca, condannandosi da sé.</p> 
 <p><a name="an_3:12">3:12</a> Quando t’avrò mandato Artemas o Tichico, studiati di venir da me a Nicopoli, perché ho deciso di passar quivi l’inverno.</p> 
 <p><a name="an_3:13">3:13</a> Provvedi con cura al viaggio di Zena, il legista, e d’Apollo, affinché nulla manchi loro.</p> 
 <p><a name="an_3:14">3:14</a> Ed imparino anche i nostri ad attendere a buone opere per provvedere alle necessità, onde non stiano senza portar frutto.</p> 
 <p><a name="an_3:15">3:15</a> Tutti quelli che son meco ti salutano. Saluta quelli che ci amano in fede. La grazia sia con tutti voi!</p> 
 <p></p><hr>
 <center>
 <a href="plm.htm">Next: Philemon</a></center>
 </body>