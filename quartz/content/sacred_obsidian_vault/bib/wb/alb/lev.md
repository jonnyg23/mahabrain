<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="exo.htm">Previous</a> 
 <a href="num.htm">Next</a> 
 </center>
 <hr>
  <h3 align="center">Albanian Bible: Leviticus</h3> 
 <p><a name="an_1:1">1:1</a> Zoti thirri Moisiun dhe i foli nga çadra e mbledhjes, duke thënë:</p> 
 <p><a name="an_1:2">1:2</a> "Folu bijve të Izraelit dhe u thuaj atyre: Kur dikush nga ju sjell një ofertë për Zotin, sillni si fli tuajën një kafshë të marrë nga kopeja e bagëtisë së trashë ose të imët.</p> 
 <p><a name="an_1:3">1:3</a> Në rast se oferta e tij është një olokaust i një koke bagëtie nga kopeja, le të ofrojë një mashkull pa të meta; ta çojë në hyrjen e çadrës së mbledhjes me vullnetin e tij përpara Zotit.</p> 
 <p><a name="an_1:4">1:4</a> Do të vërë pastaj dorën e tij mbi kokën e olokaustit, që do të pranohet në vend të tij, për të shlyer dënimin në vend të tij.</p> 
 <p><a name="an_1:5">1:5</a> Pastaj do të therë demin e vogël para Zotit; dhe priftërinjtë, bijtë e Aaronit, do të sjellin gjakun dhe do ta spërkatin rreth e qark altarit, që ndodhet në hyrje të çadrës së mbledhjes;</p> 
 <p><a name="an_1:6">1:6</a> do ta rrjepë olokaustin dhe do ta presë në copa.</p> 
 <p><a name="an_1:7">1:7</a> Dhe bijtë e priftit Aaron do të vënë zjarr mbi altar dhe do të sistemojnë drutë mbi zjarrin.</p> 
 <p><a name="an_1:8">1:8</a> Pastaj priftërinjtë, bijtë e Aaronit, do të vendosin copat, kokën dhe dhjamin mbi drutë e vëna mbi zjarrin që gjendet mbi altarin;</p> 
 <p><a name="an_1:9">1:9</a> por do t'i lajnë me ujë zorrët dhe këmbët, dhe prifti do të tymosë çdo gjë mbi altar, si një olokaust, një flijim që është bërë me zjarr me erë të këndshme për Zotin.</p> 
 <p><a name="an_1:10">1:10</a> Në qoftë se oferta e tij është një olokaust nga kopeja: dele ose dhi, të ofrojë një mashkull pa të meta.</p> 
 <p><a name="an_1:11">1:11</a> Do ta therë nga krahu verior i altarit, përpara Zotit; dhe priftërinjtë, bijtë e Aaronit, do të spërkasin gjakun e tij rreth e qark altarit.</p> 
 <p><a name="an_1:12">1:12</a> Pastaj do ta presë në copa bashkë me kokën dhe dhjamin e tij, dhe prifti do t'i vërë mbi drutë që ndodhen mbi zjarrin që është mbi altar;</p> 
 <p><a name="an_1:13">1:13</a> por do t'i lajë zorrët dhe këmbët me ujë, dhe prifti do të paraqesë çdo gjë dhe do ta tymosë mbi altar. Ky është një olokaust, një flijim i bërë me zjarr me erë të këndshme për Zotin.</p> 
 <p><a name="an_1:14">1:14</a> Në qoftë se ofrimi i tij për Zotin është një olokaust zogjsh, të sjellë turtuj ose pëllumba të rinj.</p> 
 <p><a name="an_1:15">1:15</a> Prifti do t'i paraqesë në altar, do t'u këpusë kokën, do t'i tymosë këto mbi altar, dhe gjaku i tij do të rrjedhë mbi një krah të altarit.</p> 
 <p><a name="an_1:16">1:16</a> Pastaj do t'u heqë gushën me gjithë puplat dhe do t'i hedhë pranë altarit, në drejtim të lindjes, në vendin e hirit.</p> 
 <p><a name="an_1:17">1:17</a> Do t'i thyejë pastaj duke i mbajtur nga krahët, por pa i ndarë në dy pjesë, dhe prifti do t'i tymosë mbi altar, mbi drutë e vëna mbi zjarr. Ky është një olokaust, një flijim i bërë me zjarr me erë të këndshme për Zotin".</p> 
 <p><a name="an_2:1">2:1</a> "Kur dikush i sjell si fli Zotit një blatim, oferta e tij të jetë nga maja e miellit; le të derdhë vaj mbi të dhe t'i vërë temjan sipër.</p> 
 <p><a name="an_2:2">2:2</a> Do t'ia çojë priftërinjve, bijve të Aaronit; prifti do të marrë prej saj një grusht majë mielli dhe vaji me gjithë temjanin dhe do ta tymosë mbi altar si kujtim. Éshtë një flijim i bërë me zjarr me erë të këndshme për Zotin.</p> 
 <p><a name="an_2:3">2:3</a> Ajo që mbetet nga blatimi do të jetë për Aaronin dhe bijtë e tij; është një gjë shumë e shenjtë e bërë me zjarr për Zotin.</p> 
 <p><a name="an_2:4">2:4</a> Kur çon si fli një blatim ushqimesh të pjekura në furrë, do të jetë me kulaç prej maje mielli, pa maja, të zëna me vaj dhe me revani pa maja të lyer me vaj.</p> 
 <p><a name="an_2:5">2:5</a> Por në qoftë se ofrimi jote është një blatim ushqimi të pjekur në skarë, do të jetë prej majës së miellit të përzier me vaj dhe pa maja.</p> 
 <p><a name="an_2:6">2:6</a> Do ta ndash në copa dhe do të derdhësh vaj mbi të; është një blatim ushqimor.</p> 
 <p><a name="an_2:7">2:7</a> Por në rast se flija jote është një blatim ushqimi i gatuar në tigan, do të jetë prej majës së miellit me vaj.</p> 
 <p><a name="an_2:8">2:8</a> Do t'i çosh Zotit blatimin ushqimor të përgatitur me këto gjëra; do t'i paraqitet priftit, që do ta çojë në altar.</p> 
 <p><a name="an_2:9">2:9</a> Prifti do të marrë nga blatimi pjesën që do të shërbejë si kujtim dhe do ta tymosë mbi altar. Éshtë një flijim i bërë me zjarr me erë të këndshme për Zotin.</p> 
 <p><a name="an_2:10">2:10</a> Ajo që mbetet nga blatimi i ushqimit do të jetë për Aaronin dhe bijtë e tij; është një gjë shumë e shenjtë ndër flijimet e bëra me zjarr për Zotin.</p> 
 <p><a name="an_2:11">2:11</a> Çdo blatim ushqimor që do t'i çoni Zotit do të jetë pa maja, sepse nuk do të tymosni asgjë që përmban maja ose mjaltë, si flijim që bëhet me zjarr për Zotin.</p> 
 <p><a name="an_2:12">2:12</a> Mund t'ia çoni Zotit si një blatim të prodhimeve të para, por ato nuk do të vihen mbi altarin si oferta me erë të këndshme.</p> 
 <p><a name="an_2:13">2:13</a> Çdo blatim ushqimor që do të ofrosh, do ta ndreqësh me kripë; nuk do ta lësh mangut kripën nga blatimet e tua, sipas besëlidhjes me Perëndinë. Mbi të gjitha ofertat e tua do të ofrosh kripë.</p> 
 <p><a name="an_2:14">2:14</a> Në rast se i ofron Zotit një blatim ushqimesh nga prodhimet e tua të para, do të ofrosh si blatim ushqimor të prodhimeve të tua të para kallinj të thekur në zjarr, kokrra gruri të shtypura nga kallinj të plotë.</p> 
 <p><a name="an_2:15">2:15</a> Dhe do të vësh mbi to vaj dhe temjan; është një blatim ushqimor.</p> 
 <p><a name="an_2:16">2:16</a> Pas kësaj prifti do të tymosë si kujtim një pjesë të grurit dhe një pjesë të vajit, së bashku me tërë temjanin. Éshtë një flijim i bërë me zjarr për Zotin".</p> 
 <p><a name="an_3:1">3:1</a> "Kur një njeri ofron një flijim falënderimi, po të jetë se ofron një bagëti të trashë të marrë nga kopeja, qoftë mashkull apo femër, do ta ofrojë pa të meta përpara Zotit.</p> 
 <p><a name="an_3:2">3:2</a> Do të vërë dorën mbi kokën e ofertës së tij dhe do ta therë në hyrje të çadrës së mbledhjes; pastaj priftërinjtë, bijtë e Aaronit, do të shpërndajnë gjakun rreth e qark mbi altarin.</p> 
 <p><a name="an_3:3">3:3</a> Nga ky flijim falënderimi do të paraqesë, si flijim të bërë me zjarr për Zotin, dhjamin që mbulon zorrët dhe të gjithë dhjamin që rri ngjitur me zorrët,</p> 
 <p><a name="an_3:4">3:4</a> të dy veshkat dhe dhjamin që është mbi ato rreth ijeve, por do të shkëpusë bulën me dhjamë të mëlçisë së zezë që ndodhet mbi veshkat.</p> 
 <p><a name="an_3:5">3:5</a> Pas kësaj bijtë e Aaronit do ta tymosin në altarin mbi olokaustin, që ndodhet mbi drutë e vëna mbi zjarr. Éshtë një flijim i bërë me zjarr me erë të këndshme për Zotin.</p> 
 <p><a name="an_3:6">3:6</a> Në rast se oferta e tij, si flijim falënderimi për Zotin, është një bagëti e imët, qoftë mashkull apo femër, do ta ofrojë pa të meta.</p> 
 <p><a name="an_3:7">3:7</a> Në rast se paraqet si flijm e tij një qengj, do ta ofrojë përpara Zotit.</p> 
 <p><a name="an_3:8">3:8</a> Do të vërë dorën e tij mbi kokën e ofertës së tij dhe do ta therë në hyrje të çadrës së mbledhjes; pastaj bijtë e Aaronit do ta shpërndajnë gjakun rreth e qark mbi altarin.</p> 
 <p><a name="an_3:9">3:9</a> Nga flijimi i falënderimit do të paraqitet, si flijim i bërë me zjarr për Zotin, dhjami i tij; ai do të shkëpusë tërë bishtin e majmë afër shtyllës kurrizore, dhjamin që mbulon zorrët dhe të gjithë dhjamin që rri ngjitur me zorrët,</p> 
 <p><a name="an_3:10">3:10</a> të dy veshkat dhe dhjamin që është mbi to rreth ijeve, por do të shkëpusë bulën e majme të mëlçisë mbi veshkat.</p> 
 <p><a name="an_3:11">3:11</a> Pastaj prifti do ta tymosë mbi altarin si ushqim. Éshtë një ofertë e bërë me zjarr për Zotin.</p> 
 <p><a name="an_3:12">3:12</a> Në rast se oferta e tij është një dhi, do ta ofrojë para Zotit.</p> 
 <p><a name="an_3:13">3:13</a> Do të vërë dorën e tij mbi kokën e saj dhe do ta therë në hyrje të çadrës së mbledhjes; pastaj bijtë e Aaronit do të shpërndajnë gjakun rreth e qark mbi altarin.</p> 
 <p><a name="an_3:14">3:14</a> Prej saj do të paraqesë, si flijim të bërë me zjarr për Zotin, dhjamin që mbulon zorrët dhe tërë dhjamin që rri ngjitur me zorrët,</p> 
 <p><a name="an_3:15">3:15</a> të dy veshkat dhe dhjamin që është mbi to rreth ijeve, por do të shkëpusë bulën e majme të mëlçisë mbi veshkat.</p> 
 <p><a name="an_3:16">3:16</a> Pastaj prifti do t'i tymosë mbi altar si ushqim. Éshtë një ofertë e bërë me zjarr me erë të këndshme. E tërë yndyra i përket Zotit.</p> 
 <p><a name="an_3:17">3:17</a> Ky është një ligj i përjetshëm për të gjithë brezat tuaj, në të gjitha vendet ku do të banoni: nuk do të hani as yndyrë, as gjak".</p> 
 <p><a name="an_4:1">4:1</a> Zoti i foli akoma Moisiut, duke thënë:</p> 
 <p><a name="an_4:2">4:2</a> "Folu bijve të Izraelit dhe u thuaj atyre: Në rast se dikush kryen mëkat nga padituria kundër çfarëdo urdhërimi, duke bërë diçka që nuk duhet të bënte,</p> 
 <p><a name="an_4:3">4:3</a> në rast se mëkaton prifti që ka qënë vajuar, duke e bërë kështu popullin fajtor, t'i ofrojë Zotit për mëkatin e kryer një dem të vogël pa të meta, si flijim për mëkatin.</p> 
 <p><a name="an_4:4">4:4</a> Do ta çojë demin e vogël në hyrje të çadrës së mbledhjes përpara Zotit; do të vërë dorën e tij mbi kokën e demit të vogël dhe do ta therë demin e vogël përpara Zotit.</p> 
 <p><a name="an_4:5">4:5</a> Pastaj prifti që ka qënë vajosur do të marrë gjak nga demi i vogël dhe do ta çojë atë në çadrën e mbledhjes;</p> 
 <p><a name="an_4:6">4:6</a> prifti do të ngjyejë gishtin e tij në gjak dhe do të spërkasë pak nga ky gjak shtatë herë para Zotit, përballë velit të shenjtërores.</p> 
 <p><a name="an_4:7">4:7</a> Pastaj prifti do të vërë pak nga ai gjak mbi brirët e altarit të temjanit të parfumuar para Zotit, që ndodhet në çadrën e mbledhjes; do të derdhë mbetjen e gjakut të demit të vogël mbi bazën e altarit  të olokausteve, që ndodhet në hyrje të  çadrës së mbledhjes.</p> 
 <p><a name="an_4:8">4:8</a> Do të heqë prej tij tërë dhjamin e flisë së mëkatit të demit të vogël: dhjamin që mbulon zorrët dhe tërë dhjamin që rri ngjitur me zorrët,</p> 
 <p><a name="an_4:9">4:9</a> të dy veshkat dhe dhjamin që ndodhet mbi ta rreth ijeve, por do të shkëputë bulën e majme të mëlçisë mbi veshkat,</p> 
 <p><a name="an_4:10">4:10</a> ashtu siç veprohet për demin e vogël të flijimit të falënderimit; pastaj prifti do t'i tymosë ato mbi altarin e olokausteve.</p> 
 <p><a name="an_4:11">4:11</a> Por lëkurën e demit të vogël dhe tërë mishin e tij, së bashku me kokën e tij, këmbët e tij, zorrët e tij dhe fëlliqësirat e tij,</p> 
 <p><a name="an_4:12">4:12</a> gjithë demin e vogël, do ta çojë jashtë kampit, në një vend të pastër, ku hidhet hiri; dhe do ta djegë mbi dru me zjarr; do të digjet aty ku hidhet hiri.</p> 
 <p><a name="an_4:13">4:13</a> Në rast se gjithë asambleja e Izraelit kryen mëkat nga padituria, dhe kjo gjë mbahet e fshehtë nga sytë e asamblesë, ajo ka bërë diçka që Zoti e ka ndaluar të bëhet dhe kështu është bërë fajtore;</p> 
 <p><a name="an_4:14">4:14</a> kur mëkati i bërë do të bëhet i njohur, asambleja do të ofrojë si fli për mëkatin një dem të vogël dhe do ta çojë përpara çadrës së mbledhjes.</p> 
 <p><a name="an_4:15">4:15</a> Pleqtë e asamblesë do të vënë duart e tyre mbi kokën e demit të vogël përpara Zotit; pastaj demi i vogël do të theret përpara Zotit.</p> 
 <p><a name="an_4:16">4:16</a> Pastaj prifti që ka qënë vajuar do të sjellë pak gjak nga demi i vogël në çadrën e mbledhjes;</p> 
 <p><a name="an_4:17">4:17</a> pas kësaj prifti do të ngjyejë gishtin e tij në gjak dhe do ta spërkasë atë shtatë herë përpara Zotit, përballë velit.</p> 
 <p><a name="an_4:18">4:18</a> Do të vërë pak nga ai gjak mbi brirët e altarit që është përpara Zotit, në çadrën e mbledhjes; dhe do të derdhë mbetjen e gjakut në bazën e altarit të olokaustit, që është në hyrjen e çadrës së mbledhjes.</p> 
 <p><a name="an_4:19">4:19</a> Së këtejmi do të heqë tërë dhjamin dhe do ta tymosë mbi altar.</p> 
 <p><a name="an_4:20">4:20</a> Do të veprojë me këtë dem të vogël ashtu siç pat vepruar me demin e vogël të ofruar për mëkatin; do të bëjë të njëjtën gjë. Kështu prifti do të bëjë shlyerjen për anëtarët e asamblesë dhe këta do të jenë të falur.</p> 
 <p><a name="an_4:21">4:21</a> Pastaj do ta çojë demin e vogël jashtë kampit dhe do ta djegë ashtu siç ka djegur demin e parë të vogël. Ky është flijimi i mëkatit për asamblenë.</p> 
 <p><a name="an_4:22">4:22</a> Në rast se një ndër krerët ka kryer një mëkat dhe nga padituria ka bërë një nga gjërat që Zoti, Perëndia e tij, e ka ndaluar të bëhet, duke u bërë, pra, fajtor,</p> 
 <p><a name="an_4:23">4:23</a> kur ai bëhet i vetëdijshëm për mëkatin që ka kryer, do të çojë si ofertë të tij një cjap mashkull, pa të meta.</p> 
 <p><a name="an_4:24">4:24</a> Do të vërë dorën mbi kokën e cjapit dhe do ta therë në vendin ku theren olokaustet përpara Zotit. Éshtë një flijim për mëkatin.</p> 
 <p><a name="an_4:25">4:25</a> Pastaj prifti do të marrë me gishtin e tij pak gjak nga flijimi për mëkatin dhe do ta vërë mbi brirët e altarit të olokausteve, dhe do të derdhë gjakun e cjapit mbi bazën e altarit të olokaustit;</p> 
 <p><a name="an_4:26">4:26</a> pastaj do të tymosë tërë dhjamin e tij mbi altar, si dhjamin e flijimit të falënderimit. Kështu prifti do të bëjë shlyerjen për atë, dhe mëkati do t'i falet.</p> 
 <p><a name="an_4:27">4:27</a> Në rast se dikush nga populli kryen një mëkat nga padituria kundër çfarëdo urdhërimi të Zotit, duke bërë një diçka që nuk duhet të bënte, duke u bërë, pra, fajtor,</p> 
 <p><a name="an_4:28">4:28</a> kur ai bëhet i vetëdijshëm për mëkatin që ka kryer, do të sjellë si ofertë një dhi femër, pa të meta, për mëkatin e kryer.</p> 
 <p><a name="an_4:29">4:29</a> Do të vërë dorën mbi kokën e flisë për mëkatin dhe do ta therë flinë për mëkatin në vendin e olokaustit.</p> 
 <p><a name="an_4:30">4:30</a> Pastaj prifti do të marrë me gishtin e tij pak nga gjaku i tij dhe do ta vërë mbi brirët e altarit të olokaustit, dhe do të derdhë mbetjen e gjakut të tij mbi bazën e altarit.</p> 
 <p><a name="an_4:31">4:31</a> Do të marrë tërë dhjamin e tij, ashtu si mori dhjamin nga flijimi i falënderimit; pastaj prifti do ta tymosë atë mbi altar si një erë të këndshme për Zotin. Kështu prifti do të bëjë shlyerjen dhe ai do të falet.</p> 
 <p><a name="an_4:32">4:32</a> Në qoftë se ai sjell një qengj si fli të tij për mëkatin, duhet të sjellë një femër pa të meta.</p> 
 <p><a name="an_4:33">4:33</a> Do të vërë dorën mbi kokën e flisë për mëkatin dhe do ta therë si fli për mëkatin në vendin ku theren olokaustet.</p> 
 <p><a name="an_4:34">4:34</a> Pastaj prifti do të marrë me gishtin e tij pak gjak nga gjaku i flisë për mëkatin dhe do ta vërë mbi brirët e altarit të olokaustit, dhe do të derdhë mbetjen e gjakut të tij mbi bazën e altarit.</p> 
 <p><a name="an_4:35">4:35</a> Do të marrë tërë dhjamin, siç merret dhjami i qengjit të flijimit të falënderimit; pastaj prifti do ta tymosë mbi altar, mbi flijimet e bëra me zjarr për Zotin. Kështu prifti do të kryejë shlyerjen  për shkak të mëkatit që ka kryer, dhe ai do  të jetë falur".</p> 
 <p><a name="an_5:1">5:1</a> "Në qoftë se dikush kryen një mëkat, pasi të jetë betuar botërisht se do të dëshmojë, kur ai është dëshmitar, sepse e ka parë faktin ose i është bërë i njohur, po të jetë se nuk e kallëzon, do të mbajë fajin.</p> 
 <p><a name="an_5:2">5:2</a> Ose kur dikush prek diçka të papastër, qoftë edhe në mënyrë të pandërgjegjshme, si kërmën e një kafshe të papastër ose kërmën e një kafshe shtëpiake të papastër apo kërmën të një rrëshqanori të papastër,  do të mbetet ai vetë i papastër dhe  fajtor.</p> 
 <p><a name="an_5:3">5:3</a> Ose kur prek një papastërti njerëzore, qoftë edhe në mënyrë të pandërgjegjshme, çfarëdo gjë me anë të të cilit njeriu bëhet i papastër kur e pranon, është fajtor.</p> 
 <p><a name="an_5:4">5:4</a> Ose në se dikush në mënyrë të pandërgjegjshme, duke folur pa u menduar thellë me buzët e tij, betohet se do të bëjë një të mirë apo një të keqe, çfarëdo gjë që një njeri mund të thotë me mëndjelehtësi  me një betim, kur e pranon gabimin, është  fajtor për secilën nga këto gjëra.</p> 
 <p><a name="an_5:5">5:5</a> Prandaj në se dikush është bërë fajtor në një nga këto gjëra, do të pranojë mëkatin që ka kryer;</p> 
 <p><a name="an_5:6">5:6</a> do t'i çojë pra Zotit, si fli të fajit të tij për mëkatin që ka kryer, një femër të kopesë, një dele apo një dhi, si flijim për mëkatin; dhe prifti do të bëjë për të shlyerjen për shkak të mëkatit të tij.</p> 
 <p><a name="an_5:7">5:7</a> Në qoftë se nuk ka mjetet për të siguruar një dele, do t'i çojë Zotit, si fli për mëkatin e kryer, dy turtuj ose dy pëllumba të rinj: njërin si flijim për mëkatin dhe tjetrin si olokaust.</p> 
 <p><a name="an_5:8">5:8</a> Do t'ia çojë priftit, i cili do të ofrojë së pari atë të mëkatit; do t'i këpusë kokën pranë qafës, por pa e ndarë plotësisht;</p> 
 <p><a name="an_5:9">5:9</a> pastaj do të spërkasë pak gjak të flijimit për mëkatin mbi faqen e altarit, dhe mbetja e gjakut do të derdhet në bazën e altarit. Ky është një flijim për mëkatin.</p> 
 <p><a name="an_5:10">5:10</a> Me zogun tjetër do të bëjë një olokaust, simbas normave të caktuara. Kështu prifti do të bëjë për atë person shlyerjen e mëkatit që ka kryer, dhe ai do t'i falet.</p> 
 <p><a name="an_5:11">5:11</a> Por në rast se i mungojnë mjetet për të siguruar dy turtuj ose dy pëllumba të rinj, atëherë kush ka mëkatuar do të sjellë si ofertë të dhjetën pjesë të një efe në majë mielli, si flijim për mëkatin;  nuk do të vërë mbi të as vaj as temjan,  sepse është një flijim për mëkatin.</p> 
 <p><a name="an_5:12">5:12</a> Do ta çojë miellin te prifti dhe ky do të marrë një grusht prej tij si kujtim, dhe do ta tymosë mbi altarin sipër flijimeve të bëra me zjarr për Zotin. Éshtë një flijim për mëkatin.</p> 
 <p><a name="an_5:13">5:13</a> Kështu prifti do të shlyejë për të mëkatin që ai ka kryer në një nga këto gjëra, dhe ai do t'i jetë falur. Mbetja do t'i takojë priftit, si në blatimin e ushqimit".</p> 
 <p><a name="an_5:14">5:14</a> Zoti i foli akoma Moisiut, duke thënë:</p> 
 <p><a name="an_5:15">5:15</a> "Në qoftë se dikush kryen ndonjë shkelje dhe mëkaton nga padituria kundër gjërave të shenjta të Zotit, atëherë do t'i çojë Zotit ofertën e tij për shkeljen, një dash pa të meta të marrë nga kopeja,  të cilin ti e çmon në sikla argjendi, simbas  siklit të shenjtërores, si ofertë për shkeljen.</p> 
 <p><a name="an_5:16">5:16</a> Dhe do ta lajë dëmin e shkaktuar ndaj gjësë së shenjtë, duke shtuar një të pestën e vlerës, dhe do t'ia japë priftit; kështu prifti do të bëjë për të shlyerjen me dashin e ofertës për shkeljen, dhe shkelja do t'i falet.</p> 
 <p><a name="an_5:17">5:17</a> Në qoftë se dikush mëkaton dhe, në mënyrë të pandërgjegjshme, kryen një diçka që Zoti ka ndaluar të bëhet, është gjithashtu fajtor dhe i detyruar të vuajë dënimin.</p> 
 <p><a name="an_5:18">5:18</a> Ai do t'i sjellë priftit si ofertë për shkeljen, një dash pa të meta, të marrë nga kopeja, sipas vlerësimit tënd. Kështu prifti do të bëjë për të shlyerjen për mëkatin e tij nga padituria, të cilin  e ka kryer në mënyrë të pandërgjegjshme dhe  ky do t'i jetë falur.</p> 
 <p><a name="an_5:19">5:19</a> Kjo është një ofertë për shkeljen; ai është me siguri fajtor përpara Zotit".</p> 
 <p><a name="an_6:1">6:1</a> Zoti i foli Moisiut, duke thënë:</p> 
 <p><a name="an_6:2">6:2</a> "Në qoftë se dikush mëkaton dhe bën një shkelje kundër Zotit, duke u sjellë në mënyrë të gënjeshtërt me fqinjin e tij lidhur me një depozitë, ose me një peng apo për një vjedhje, ose ka mashtruar fqinjin e tij,</p> 
 <p><a name="an_6:3">6:3</a> o sepse ka gjetur një gjë të humbur dhe ka gënjyer lidhur me të dhe është betuar në mënyrë të rreme, për çfarëdo gjë njeriu mund të mëkatojë në veprimet e tij,</p> 
 <p><a name="an_6:4">6:4</a> atëherë, në qoftë se ka mëkatuar dhe është fajtor, ai duhet të rikthejë atë që ka vjedhur, apo gjënë e zhvatur me mashtrim, ose depozitën që i është besuar apo sendin e humbur që ka gjetur,</p> 
 <p><a name="an_6:5">6:5</a> ose të gjitha ato për të cilat është betuar në mënyrë të rreme. Jo vetëm do t'i kthejë plotësisht, por do t'u shtojë një të pestën dhe do t'ia dorëzojë të zotit në po atë ditë të ofertës së tij për shkeljen.</p> 
 <p><a name="an_6:6">6:6</a> Pastaj do t'i sjellë priftit ofertën e tij për shkeljen përpara Zotit: një dash pa të meta, të marrë nga kopeja sipas vlerësimit tënd, si ofertë për shkeljen.</p> 
 <p><a name="an_6:7">6:7</a> Kështu prifti do të bëjë shlyerjen për të përpara Zotit, dhe do t'i falet çdo faj për të cilin është bërë fajtor".</p> 
 <p><a name="an_6:8">6:8</a> Zoti i foli akoma Moisiut, duke thënë:</p> 
 <p><a name="an_6:9">6:9</a> "Jepu këtë urdhër Aaronit dhe bijve të tij, dhe u thuaj atyre: Ky është ligji i olokaustit. Olokausti do të mbetet mbi mangallin sipër altarit tërë natën, deri në mëngjes; dhe zjarri i altarit do të mbahet i ndezur.</p> 
 <p><a name="an_6:10">6:10</a> Prifti do të veshë tunikën e tij prej liri dhe do të veshë mbi trup pantallonat; dhe do të mbledhë hirin e olokaustit, që zjarri ka konsumuar mbi altar, dhe do ta vendosë pranë altarit.</p> 
 <p><a name="an_6:11">6:11</a> Pastaj do të heqë rrobat e tij dhe do të veshë të tjera, dhe do ta çojë hirin jashtë kampit në një vend të pastër.</p> 
 <p><a name="an_6:12">6:12</a> Zjarri mbi altar do të mbahet i ndezur dhe nuk do të lihet të shuhet; prifti do të djegë dru mbi të çdo mëngjes, do të vendosë sipër olokaustin dhe do të tymosë sipër dhjamin e flijimeve të falënderimit.</p> 
 <p><a name="an_6:13">6:13</a> Zjarri duhet të digjet vazhdimisht mbi altarin dhe nuk duhet të shuhet.</p> 
 <p><a name="an_6:14">6:14</a> Ky është ligji i blatimit të ushqimit. Bijtë e Aaronit do ta paraqesin përpara Zotit përballë altarit.</p> 
 <p><a name="an_6:15">6:15</a> Njëri prej tyre do të marrë nga ai një grusht maje mielli me vajin e tij dhe me gjithë temjanin që ndodhet mbi blatimin e ushqimit dhe do ta tymosë mbi altar me erë të këndshme, si një kujtim për Zotin.</p> 
 <p><a name="an_6:16">6:16</a> Aaroni dhe bijtë e tij do të hanë atë që ka për të mbetur; do të hahet pa maja në vend të shenjtë; ata do ta hanë në oborrin e çadrës së mbledhjes.</p> 
 <p><a name="an_6:17">6:17</a> Të mos piqet me maja; është pjesa që u dhashë atyre nga flijimet e mia të bëra me zjarr. Éshtë gjë shumë e shenjtë, ashtu si flijimi për mëkatin dhe si flijimi për shkeljen.</p> 
 <p><a name="an_6:18">6:18</a> Çdo mashkull ndër bijtë e Aaronit do të mund të hajë. Éshtë një ligj i përjetshëm për gjithë brezat tuaj, që lidhet me flijimet e bëra me zjarr për Zotin. Kushdo që prek këto gjëra duhet të jetë i shenjtë.</p> 
 <p><a name="an_6:19">6:19</a> Zoti i foli akoma Moisiut, duke thënë:</p> 
 <p><a name="an_6:20">6:20</a> "Kjo është oferta që Aaroni dhe bijtë e tij do t'i bëjnë Zotit ditën në të cilën janë vajuar: një e dhjeta e efës maje mielli, si blatim i zakonshëm i ushqimit, gjysmën në mëngjes dhe gjysmën në mbrëmje.</p> 
 <p><a name="an_6:21">6:21</a> Ajo do të përgatitet me vaj mbi një skarë; do ta çosh të përzier mirë dhe do të ofrosh copat e pjekura të blatimit të ushqimit, si erë e këndshme për Zotin.</p> 
 <p><a name="an_6:22">6:22</a> Prifti, njërit prej bijve të tij që është vajuar për t'i zënë vendin, do t'i bëjë këtë ofertë; sipas ligjit të përjetshëm, do të tymoset e tëra.</p> 
 <p><a name="an_6:23">6:23</a> Çdo blatim i ushqimit të priftit do të tymoset i tëri; ai nuk do të hahet".</p> 
 <p><a name="an_6:24">6:24</a> Zoti i foli akoma Moisiut, duke thënë:</p> 
 <p><a name="an_6:25">6:25</a> "Folu Aaronit dhe bijve të tij dhe u thuaj atyre: Ky është ligji i flijimit për mëkatin. Në vendin ku theret olokausti, të theret flia për mëkatin përpara Zotit. Éshtë gjë shumë e shenjtë.</p> 
 <p><a name="an_6:26">6:26</a> Prifti që e ofron për mëkatin, do ta hajë; duhet të hahet në një vend të shenjtë, në oborrin e çadrës së mbledhjes.</p> 
 <p><a name="an_6:27">6:27</a> Kushdo që prek mishin e saj bëhet i shenjtë; dhe në qoftë se pak nga gjaku i tij bie mbi një rrobe, ajo duhet të lahet në vend të shenjtë.</p> 
 <p><a name="an_6:28">6:28</a> Por ena prej balte në të cilën është pjekur do të thyhet; dhe në rast se është pjekur në një enë prej bronzi, kjo do të fërkohet mirë dhe do të shpëlahet me ujë.</p> 
 <p><a name="an_6:29">6:29</a> Çdo mashkull midis priftërinjve do të mund të hajë prej tij; është gjë shumë e shenjtë.</p> 
 <p><a name="an_6:30">6:30</a> Por nuk do të hahet asnjë fli për mëkatin, gjaku i së cilës është çuar në çadrën e mbledhjes për të shlyer mëkatin në shenjtërore. Ajo do të digjet me zjarr".</p> 
 <p><a name="an_7:1">7:1</a> "Ky është ligji i ofertës për shkeljen, (është gjë shumë e shenjtë).</p> 
 <p><a name="an_7:2">7:2</a> Në vendim ku theret olokausti, do të theret flia për shkeljen; dhe gjaku i saj do të spërkatet rreth e qark altarit.</p> 
 <p><a name="an_7:3">7:3</a> Prej saj do të paraqitet tërë dhjami: do të hiqet bishti i majmë, dhjami që mbulon zorrët,</p> 
 <p><a name="an_7:4">7:4</a> të dy veshkat, dhjami që është mbi to rreth ijeve dhe bula e dhjamur e mëlçisë së zezë mbi veshkat.</p> 
 <p><a name="an_7:5">7:5</a> Pastaj prifti do t'i tymosë mbi altar, si një flijim i bërë me zjarr për Zotin. Ky është një flijim për shkeljen.</p> 
 <p><a name="an_7:6">7:6</a> Çdo mashkull midis priftërinjve do të mund të hajë nga ajo; do të hahet në vend të shenjtë; është gjë shumë e shenjtë.</p> 
 <p><a name="an_7:7">7:7</a> Flijimi për shkeljen është si flijimi i mëkatit; i njëjti ligj vlen për të dy rastet; flia me të cilën prifti bën shlyerjen i takon atij.</p> 
 <p><a name="an_7:8">7:8</a> Dhe prifti, që ofron olokaustin e dikujt, do të marrë për vete lëkurën e olokaustit që ka ofruar.</p> 
 <p><a name="an_7:9">7:9</a> Kështu çdo blatim i ushqimit i pjekur në furrë, apo i përgatitur në tigan ose mbi skarë, do të jetë i priftit që e ka ofruar.</p> 
 <p><a name="an_7:10">7:10</a> Dhe çdo blatim i ushqimit i përzier me vaj ose i thatë i përket tërë bijve të Aaronit, si për njerin si për tjetrin.</p> 
 <p><a name="an_7:11">7:11</a> Ky është ligji i flijimit të falënderimit, që do t'i çohet Zotit.</p> 
 <p><a name="an_7:12">7:12</a> Në qoftë se dikush e ofron për dhënie hiri, do të ofrojë me flijimin e dhënies së hirit kulaç pa maja të përzier me vaj, revani pa maja të përzier me vaj dhe kulaç me majë mielli të përzier me vaj.</p> 
 <p><a name="an_7:13">7:13</a> Bashkë me kulaçët e bukës pa maja, si ofertë të tij do të paraqesë, me flijimin e dhënies së hirit, flijimin e tij të falënderimit.</p> 
 <p><a name="an_7:14">7:14</a> Nga çdo ofertë ai do të ofrojë një kulaç si një blatim të lartë për Zotin; ai do të jetë i priftit që ka spërkatur gjakun e flijimit të falënderimit.</p> 
 <p><a name="an_7:15">7:15</a> Mishi i flijimit të dhënies së hirit i paraqitur si falënderim do të hahet po atë ditë gjatë së cilës ofrohet; nuk do të lihet asgjë prej tij deri në mëngjes.</p> 
 <p><a name="an_7:16">7:16</a> Por në qoftë se flijimi që dikush ofron është një kushtim ose një ofertë spontane, do të hahet ditën në të cilën paraqitet flijimi; ajo që tepron duhet të hahet të nesërmen.</p> 
 <p><a name="an_7:17">7:17</a> Por ajo që mbetet nga mishi i flijimit do të digjet me zjarr ditën e tretë.</p> 
 <p><a name="an_7:18">7:18</a> Në qoftë se në ditën e tretë hahet nga mishi i flijimit të falënderimit, ai nuk do të pranohet dhe nuk do t'i llogaritet; do të jetë një veprim i neveritshëm; dhe ai që ha, do të mbajë fajin e mëkatit të tij.</p> 
 <p><a name="an_7:19">7:19</a> Mishi, që prek çfarëdo gjë të papastër nuk do të hahet; do të digjet me zjarr. Sa për mishin tjetër, kushdo që është i pastër do të mund të hajë nga ai.</p> 
 <p><a name="an_7:20">7:20</a> Por personi, që duke qenë i papastër, ha mish nga flijimi i falënderimit që i përket Zotit, do të shfaroset nga populli i tij.</p> 
 <p><a name="an_7:21">7:21</a> Përveç kësaj në se dikush prek çfarëdo gjë të papastër (një papastërti njerëzore, një kafshë të papastër ose çfarëdo gjë të neveritshme dhe të ndyrë) dhe ha mish nga flijimi i falënderimit që i përket  Zotit, ai do të shfaroset nga populli i  tij".</p> 
 <p><a name="an_7:22">7:22</a> Zoti i foli akoma Moisiut, duke thënë:</p> 
 <p><a name="an_7:23">7:23</a> "Folu bijve të Izraelit dhe u thuaj atyre: Nuk do të hani asnjë yndyrë të lopës apo të deles apo të dhisë.</p> 
 <p><a name="an_7:24">7:24</a> Dhjami i një kafshe që ka ngordhur në mënyrë të natyrshme dhe dhjami i një kafshe të shqyer mund të shërbejë për çdo përdorim tjetër, por nuk do të hani aspak;</p> 
 <p><a name="an_7:25">7:25</a> sepse kushdo që në fakt ha dhjamin e një kafshe që ofrohet si flijim i bërë me zjarr për Zotin, ai që ha nga ky mish do të shfaroset nga populli i tij.</p> 
 <p><a name="an_7:26">7:26</a> Përveç kësaj nuk do të hani asnjë gjak, as të zogjve, as të katërkëmbëshve, në asnjë nga banesat tuaja.</p> 
 <p><a name="an_7:27">7:27</a> Kushdo që ha çfarëdo lloj gjaku, do të shfaroset nga populli i tij".</p> 
 <p><a name="an_7:28">7:28</a> Zoti i foli akoma Moisiut, duke thënë:</p> 
 <p><a name="an_7:29">7:29</a> "Folu bijve të Izraelit dhe u thuaj atyre: Kush i ofron Zotit flijimin e tij të falënderimit do t'ia çojë ofertën e tij Zotit, duke e hequr nga flijimi i tij i falënderimit.</p> 
 <p><a name="an_7:30">7:30</a> Do t'i çojë me duart e tij ofertat e bëra me zjarr për Zotin; do të çojë dhjamin bashkë me gjoksin, për të tundur gjoksin si ofertë e tundur përpara Zotit.</p> 
 <p><a name="an_7:31">7:31</a> Prifti do ta tymosë dhjamin mbi altar, ndërsa gjoksi do të jetë i Aaronit dhe i bijve të tij.</p> 
 <p><a name="an_7:32">7:32</a> Do t'i jepni priftit gjithashtu, si një ofertë të lartë, kofshën e djathtë të flijimeve tuaja të falënderimit.</p> 
 <p><a name="an_7:33">7:33</a> Ai nga bijtë e Aaronit që ofron gjakun dhe dhjamin e flijimeve të falënderimit do të ketë, si pjesë të tij, kofshën e djathtë.</p> 
 <p><a name="an_7:34">7:34</a> Sepse nga flitë e falënderimit të ofruara nga bijtë e Izraelit unë marr gjoksin e ofertës së tundur dhe kofshën e ofertës së lartë, dhe ua jap priftit Aaron dhe bijve të tij, si një detyrim i përjetshëm nga ana e bijve të Izraelit".</p> 
 <p><a name="an_7:35">7:35</a> Kjo është pjesa e caktuar e Aaronit dhe bijve të tij nga flijimet e bëra me zjarr për Zotin, ditën që do të paraqiten për t'i shërbyer Zotit si priftërinj.</p> 
 <p><a name="an_7:36">7:36</a> Këtë ka urdhëruar Zoti për bijtë e Izraelit t'u jepnin atyre ditën që i vajosi, si një ligj i përjetshëm brez pas brezi.</p> 
 <p><a name="an_7:37">7:37</a> Ky është ligji i olokaustit, i blatimit të ushqimit, i flijimit për mëkatin, i flijimit për shkeljen, i shenjtërimit dhe i flijimit të falënderimit,</p> 
 <p><a name="an_7:38">7:38</a> ligji që Zoti i dha Moisiut mbi malin Sinai, ditën që i urdhëroi bijtë e Izraelit t'i paraqisnin ofertat e tyre Zotit në shkretëtirën e Sinait.</p> 
 <p><a name="an_8:1">8:1</a> Zoti i foli akoma Moisiut, duke thënë:</p> 
 <p><a name="an_8:2">8:2</a> "Merr Aaronin dhe bijtë e tij bashkë me të, rrobat, vajin e vajosjes, demin e vogël të flijimit për mëkatin, dy deshtë dhe shportën e bukëve të ndorme,</p> 
 <p><a name="an_8:3">8:3</a> dhe mblidhe gjithë asamblenë në hyrje të çadrës së mbledhjes".</p> 
 <p><a name="an_8:4">8:4</a> Atëherë Moisiu bëri ashtu si e kishte urdhëruar Zoti, dhe asambleja u mblodh në hyrje të çadrës së mbledhjes.</p> 
 <p><a name="an_8:5">8:5</a> Dhe Moisiu i tha asamblesë: "Kjo është ajo që Zoti ka urdhëruar të bëhet".</p> 
 <p><a name="an_8:6">8:6</a> Pastaj Moisiu e afroi Aaronin dhe bijtë e tij dhe i lau me ujë.</p> 
 <p><a name="an_8:7">8:7</a> Pastaj i veshi Aaronit tunikën, i ngjeshi brezin, i veshi mantelin, i vendosi efodin, dhe i ngjeshi brezin e punuar artistikisht nga efodi me të cilin i fiksoi në trup efodin.</p> 
 <p><a name="an_8:8">8:8</a> I vuri gjithashtu pektoralin dhe mbi të vendosi Urim-in dhe Thumim-in.</p> 
 <p><a name="an_8:9">8:9</a> Pastaj i vuri çallmën mbi krye dhe në pjesën e përparme të çallmës vendosi pllakën e artë, diademën e shenjtë, ashtu siç e kishte urdhëruar Zoti Moisiun.</p> 
 <p><a name="an_8:10">8:10</a> Pastaj Moisiu mori vajin e vajosjes, vajosi tabernakullin dhe të gjitha gjërat që ndodheshin aty, duke i shenjtëruar në këtë mënyrë.</p> 
 <p><a name="an_8:11">8:11</a> Me pak vaj spërkati shtatë herë altarin, vajosi altarin dhe tërë pajisjet e tij, si dhe legenin dhe bazën e tij, për t'i shenjtëruar.</p> 
 <p><a name="an_8:12">8:12</a> Pas kësaj derdhi pak nga vaji i vajosjes mbi kokën e Aaronit dhe e vajosi për ta shenjtëruar.</p> 
 <p><a name="an_8:13">8:13</a> Pastaj Moisiu i afroi bijtë e Aaronit, i veshi me tunika, iu ngjeshi breza dhe u vuri mbulesa të kokës, ashtu si e kishte urdhëruar Zoti Moisiun.</p> 
 <p><a name="an_8:14">8:14</a> Pastaj afroi demin e vogël të flijimit për mëkatin dhe Aaroni dhe bijtë e tij vunë duart e tyre mbi kokën e demit të vogël të flijimit për mëkatin.</p> 
 <p><a name="an_8:15">8:15</a> Pastaj Moisiu e theri, mori gjak prej tij, e vuri me gisht mbi brirët e altarit rreth e qark dhe e pastroi altarin; pastaj derdhi gjakun në bazën e altarit dhe e shenjtëroi për të bërë mbi të shlyerjen.</p> 
 <p><a name="an_8:16">8:16</a> Pastaj mblodhi gjithë dhjamin që ishte mbi zorrët, bulën e majme të mëlçisë dhe të dy veshkat me dhjamin e tyre, dhe Moisiu i tymosi mbi altar.</p> 
 <p><a name="an_8:17">8:17</a> Por demin e vogël, lëkurën e tij, mishin dhe fëlliqësirat e tij i dogji me zjarr jashtë kampit, ashtu si e kishte urdhëruar Zoti Moisiun.</p> 
 <p><a name="an_8:18">8:18</a> Pastaj paraqiti dashin e olokaustit dhe Aaroni dhe bijtë e tij vunë duart e tyre mbi kokën e dashit.</p> 
 <p><a name="an_8:19">8:19</a> Moisiu e theri dhe spërkati gjakun rreth e qark altarit.</p> 
 <p><a name="an_8:20">8:20</a> Pastaj e preu dashin në copa dhe Moisiu tymosi kokën, copat dhe dhjamin.</p> 
 <p><a name="an_8:21">8:21</a> Pasi i lau zorrët dhe këmbët me ujë, Moisiu e tymosi tërë dashin mbi altar. Ishte një olokaust me një erë të këndshme, një flijim i bërë me zjarr për Zotin, ashtu si e kishte urdhëruar Zoti Moisiun.</p> 
 <p><a name="an_8:22">8:22</a> Pastaj paraqiti dashin e dytë, dashin e shenjtërimit, dhe Aaroni dhe bijtë e tij vunë duart e tyre mbi kokën e dashit.</p> 
 <p><a name="an_8:23">8:23</a> Pastaj, pra, e theri, mori pak nga gjaku i tij dhe e vuri në skajin e veshit të djathtë të Aaronit dhe mbi gishtin e madh të dorës së tij të djathtë dhe mbi gishtin e madh të këmbës së tij të djathtë.</p> 
 <p><a name="an_8:24">8:24</a> Pastaj Moisiu i afroi bijtë e Aaronit dhe vuri pak gjak në skajin e veshit të tyre të djathtë, mbi gishtin e madh të dorës së tyre të djathtë dhe mbi gishtin e madh të këmbës së tyre të djathtë; dhe  Moisiu spërkati mbetjen e gjakut rreth e  qark mbi altar.</p> 
 <p><a name="an_8:25">8:25</a> Pastaj mori dhjamin, bishtin e majmë, tërë dhjamin që ishte mbi zorrët, bulën e majme të mëlçisë, të dy veshkat dhe dhjamin e tyre, dhe kofshën e djathtë;</p> 
 <p><a name="an_8:26">8:26</a> dhe nga shporta e bukëve të ndorme, që ndodhej para Zotit mori një kulaç pa maja, një kulaç buke me vaj dhe një revani, dhe i vuri mbi dhjamin dhe mbi kofshën e djathtë.</p> 
 <p><a name="an_8:27">8:27</a> Pastaj i vuri tërë këto gjëra në duart e Aaronit dhe në duart të bijve të tij dhe i tundi si ofertë e tundur përpara Zotit.</p> 
 <p><a name="an_8:28">8:28</a> Pastaj Moisiu i mori nga duart e tyre dhe i tymosi mbi altarin sipër olokaustit. Ishte një flijim shenjtërimi me erë të këndshme, një flijim i bërë me zjarr për Zotin.</p> 
 <p><a name="an_8:29">8:29</a> Pastaj Moisiu mori gjoksin dhe e tundi si një ofertë të tundur përpara Zotit; kjo ishte pjesa e dashit të shenjtërimit që i takoi Moisiut, si e kishte urdhëruar Zoti Moisiun.</p> 
 <p><a name="an_8:30">8:30</a> Moisiu mori pastaj ca vaj të vajosjes dhe ca gjak që ndodhej mbi altar dhe i spërkati mbi Aaronin, mbi rrobat e tij, mbi bijtë e tij dhe mbi rrobat e bijve të tij me të; kështu shenjtëroi Aaronin,  rrobat e tij, bijtë e tij dhe rrobat e bijve  të tij me të.</p> 
 <p><a name="an_8:31">8:31</a> Pastaj Moisiu i tha Aaronit dhe bijve të tij: "Piqeni mishin në hyrje të çadrës së mbledhjes dhe hajeni aty me bukën që është në shportën e shenjtërimit, siç kam urdhëruar, duke thënë: "Aaroni dhe bijtë e tij do të hanë".</p> 
 <p><a name="an_8:32">8:32</a> Atë që tepron nga mishi dhe nga buka do ta digjni me zjarr.</p> 
 <p><a name="an_8:33">8:33</a> Shtatë ditë me radhë nuk do të dilni nga hyrja e çadrës së mbledhjes, deri sa të plotësohen ditët e shenjtërimit tuaj, sepse do të nevojiten shtatë ditë për të plotësuar shenjtërimin tuaj.</p> 
 <p><a name="an_8:34">8:34</a> Ashtu siç është vepruar në këtë ditë, kështu ka urdhëruar Zoti të bëhet për të bërë shlyerjen për ju.</p> 
 <p><a name="an_8:35">8:35</a> Do të qëndroni pra shtatë ditë në hyrje të çadrës së mbledhjes, ditë e natë, dhe do të respektoni urdhërimin e Zotit, që të mos vdisni; sepse kështu më kishte qenë urdhëruar".</p> 
 <p><a name="an_8:36">8:36</a> Kështu Aaroni dhe bijtë e tij bënë tërë ato gjëra që Zoti kishte urdhëruar me anë të Moisiut.</p> 
 <p><a name="an_9:1">9:1</a> Ndodhi në ditën e tetë që Moisiu thirri Aaronin, bijtë e tij dhe pleqtë e Izraelit,</p> 
 <p><a name="an_9:2">9:2</a> dhe i tha Aaronit: "Merr një viç për flijimin për mëkatin dhe një dash për një olokaust, që të dy pa të meta, dhe ofroji para Zotit.</p> 
 <p><a name="an_9:3">9:3</a> Pastaj do t'u flasësh bijve të Izraelit, duke u thënë: Merrni një cjap për flijimin për mëkatin, një viç dhe një qengj, që të dy motakë, pa të meta, për një olokaust,</p> 
 <p><a name="an_9:4">9:4</a> një dem të vogël dhe një dash për flijimin e falënderimit, për t'i flijuar përpara Zotit, dhe një ofertë ushqimesh, të përziera me vaj, sepse sot Zoti do t'ju shfaqet".</p> 
 <p><a name="an_9:5">9:5</a> Dhe kështu ata sollën përpara çadrës së mbledhjes atë që Moisiu kishte urdhëruar; dhe tërë asamblea u afrua dhe qëndroi në këmbë përpara Zotit.</p> 
 <p><a name="an_9:6">9:6</a> Atëherë Moisiu tha: "Kjo është ajo që Zoti ju ka urdhëruar; bëjeni dhe lavdia e Zotit do t'ju shfaqet".</p> 
 <p><a name="an_9:7">9:7</a> Pastaj Moisiu i tha Aaronit: "Afroju altarit; paraqit flijimin tënd për mëkatin dhe olokaustin tënd, dhe bëj shlyerjen për vete dhe për popullin; paraqit gjithashtu ofertën e popullit dhe bëj shlyerjen për ata, siç ka urdhëruar Zoti".</p> 
 <p><a name="an_9:8">9:8</a> Kështu Aaroni iu afrua altarit dhe theri viçin e flijimit për mëkatin, që e kishte për vete.</p> 
 <p><a name="an_9:9">9:9</a> Pastaj bijtë e tij i paraqitën gjakun dhe ai ngjeu gishtin e tij në gjak dhe e vuri atë mbi brirët e altarit, dhe derdhi mbetjen e gjakut në bazën e altarit;</p> 
 <p><a name="an_9:10">9:10</a> por dhjamin, veshkat dhe bulën e majme të mëlçisë të flijimit për mëkatin, i tymosi mbi altar ashtu si e kishte urdhëruar Zoti Moisiun.</p> 
 <p><a name="an_9:11">9:11</a> Mishin dhe lëkurën përkundrazi i dogji jashtë kampit.</p> 
 <p><a name="an_9:12">9:12</a> Pastaj theri olokaustin; bijtë e Aaronit i dhanë gjakun dhe ai e spërkati rreth e qark mbi altarin.</p> 
 <p><a name="an_9:13">9:13</a> Pastaj i dhanë olokaustin e bërë copë-copë dhe kokën; dhe ai i tymosi mbi altar.</p> 
 <p><a name="an_9:14">9:14</a> Lau zorrët dhe këmbët dhe i tymosi bashkë me olokaustin mbi altar.</p> 
 <p><a name="an_9:15">9:15</a> Pastaj paraqiti ofertën e popullit. Mori cjapin, që ishte flia për mëkatin e popullit, e theri dhe e ofroi për mëkatin, si ofertë të parë.</p> 
 <p><a name="an_9:16">9:16</a> Pastaj paraqiti olokaustin dhe e ofroi sipas rregullit të caktuar.</p> 
 <p><a name="an_9:17">9:17</a> Paraqiti pas kësaj blatimin e ushqimit; mori një grusht prej tij dhe e tymosi mbi altar, përveç olokaustit të mëngjesit.</p> 
 <p><a name="an_9:18">9:18</a> Theri edhe demin e vogël dhe dashin, si flijim falënderimi për popullin. Bijtë e Aaronit i dhanë gjakun dhe ai e spërkati rreth e qark mbi altarin.</p> 
 <p><a name="an_9:19">9:19</a> I paraqitën dhjamin e kaut, të dashit, bishtin e majmë, dhjamin që mbulon zorrët, veshkat dhe bulën e majme të mëlçisë;</p> 
 <p><a name="an_9:20">9:20</a> vunë dhjamin mbi gjokset, dhe ai tymosi dhjamin mbi altar;</p> 
 <p><a name="an_9:21">9:21</a> por gjokset dhe kofshën e djathtë Aaroni i tundi përpara Zotit si ofertë e tundur, sipas mënyrës që kishte urdhëruar Moisiu.</p> 
 <p><a name="an_9:22">9:22</a> Pastaj Aaroni ngriti duart e tij drejt popullit dhe e bekoi; mbasi bëri flijimin për mëkatin, olokaustin dhe flijimin e falënderimit, zbriti nga altari.</p> 
 <p><a name="an_9:23">9:23</a> Pastaj Moisiu dhe Aaroni hynë në çadrën e mbledhjes; pastaj dolën dhe bekuan popullin. Atëherë lavdia e Zotit iu shfaq tërë popullit.</p> 
 <p><a name="an_9:24">9:24</a> Pastaj një zjarr doli nga prania e Zotit dhe konsumoi mbi altar olokaustin dhe dhjamin; tërë populli e pa, shpërtheu në britma gëzimi dhe u përul me fytyrë për tokë.</p> 
 <p><a name="an_10:1">10:1</a> Pastaj Nadabi dhe Abihu, bij të Aaronit, morrën secili temjanicën e vet, i vunë brenda zjarr, vendosën mbi të temjanin dhe ofruan para Zotit një zjarr të palejueshëm, që ai nuk ua kishte urdhëruar.</p> 
 <p><a name="an_10:2">10:2</a> Atëherë një zjarr doli nga prania e Zotit dhe i përpiu ata; dhe ata vdiqën përpara Zotit.</p> 
 <p><a name="an_10:3">10:3</a> Prandaj Moisiu i tha Aaronit: "Kjo është ajo për të cilën foli Zoti, duke thënë: "Unë do të jem shenjtëruar nga ata që më afrohen mua dhe do të jem përlavdëruar përpara tërë popullit"". Dhe Aaroni heshti.</p> 
 <p><a name="an_10:4">10:4</a> Pastaj Moisiu thirri Mishaelin dhe Eltsafanin, bij të Uzielit, ungj i Aaronit, dhe u tha atyre: "Afrohuni dhe largoni vëllezërit tuaj nga pjesa e përparme e shenjtërores, jashtë kampit".</p> 
 <p><a name="an_10:5">10:5</a> Kështu ata u afruan dhe i larguan ata të veshur me tunikat e tyre, jashtë kampit, siç kishte thënë Moisiu.</p> 
 <p><a name="an_10:6">10:6</a> Pastaj Moisiu u tha Aaronit, Eleazarit dhe Ithamarit, bij të tij: "Mos e zbuloni kokën tuaj dhe mos i grisni rrobat tuaja që të mos vdisni, dhe që Zoti të mos zëmërohet kundër tërë asamblesë; por vëllezërit  tuaj, e tërë shtëpia e Izraelit, të  mbajnë zi për zjarrin që ka ndezur Zoti.</p> 
 <p><a name="an_10:7">10:7</a> Mos u largoni nga hyrja e çadrës së mbledhjes që të mos vdisni, sepse vaji i vajosjes së Zotit është mbi ju". Dhe ata bënë ashtu si kishte thënë Moisiu.</p> 
 <p><a name="an_10:8">10:8</a> Zoti i foli akoma Aaronit, duke thënë:</p> 
 <p><a name="an_10:9">10:9</a> "Mos pini verë as pije dehëse as ti as bijtë e tu, kur do të hyni në çadrën e mbledhjes, që të mos vdisni; do të jetë një ligj i përjetshëm për të gjithë brezat tuaj,</p> 
 <p><a name="an_10:10">10:10</a> me qëllim që të mundni të dalloni midis të shenjtit dhe profanit, midis të papastrit dhe të pastrit,</p> 
 <p><a name="an_10:11">10:11</a> dhe të mundni t'u mësoni bijve të Izraelit të gjitha ligjet, që Zoti u ka dhënë atyre me anë të Moisiut".</p> 
 <p><a name="an_10:12">10:12</a> Pastaj Moisiu i tha Aaronit, dhe Eleazarit dhe Ithamarit, bijve që i kishin mbetur Aaronit: "Merrni blatimin e ushqimit që tepron nga flijimet e bëra me zjarr për Zotin dhe hajeni pa maja pranë altarit, sepse është gjë shumë e shenjtë.</p> 
 <p><a name="an_10:13">10:13</a> Do ta hani në vend të shenjtë, sepse është pjesa që të përket ty dhe bijve të tu nga flijimet e bëra me zjarr për Zotin, sepse kështu më ishte urdhëruar.</p> 
 <p><a name="an_10:14">10:14</a> Gjoksin dhe kofshën e ofertës së tundur do t'i hani ti dhe bijtë e tu dhe bijat e tua bashkë me ty, në një vend të pastër, sepse janë pjesa që të përket ty dhe bijve të tu, dhe që ju është dhënë juve  nga flijimet e falenderimit të bijve të  Izraelit.</p> 
 <p><a name="an_10:15">10:15</a> Bashkë me ofertat e dhjamit të bëra me zjarr, do të çohen kofsha e ofertës së lartë dhe gjoksi i ofertës së tundur para Zotit; edhe kjo të përket ty dhe bijve të tu, si një statut i përhershëm, si ka urdhëruar Zoti".</p> 
 <p><a name="an_10:16">10:16</a> Pastaj Moisiu hetoi me kujdes për cjapin e flijimit për mëkatin; dhe ja, ishte djegur; prandaj u zemërua kundër Eleazarit dhe kundër Ithamarit, bijtë e Aaronit që kishin mbetur, duke thënë:</p> 
 <p><a name="an_10:17">10:17</a> "Pse nuk e hëngrët flijimin për mëkatin në vend të shenjtë, sepse është gjë shumë e shenjtë, dhe Zoti ua ka dhënë me qëllim që të sillni padrejtësinë e asamblesë, që të bëni shlyerjen për ta përpara Zotit?</p> 
 <p><a name="an_10:18">10:18</a> Dhe ja, gjaku i flisë nuk u çua brenda vendit të shenjtë; ju duhet ta kishit ngrënë në vend të shenjtë, si kisha urdhëruar".</p> 
 <p><a name="an_10:19">10:19</a> Aaroni i tha pastaj Moisiut: "Ja, sot ata më kanë ofruar flijimin e tyre për mëkatin dhe olokaustin e tyre përpara Zotit, dhe më kanë ndodhur gjëra të tilla; po të kisha ngrënë sot viktimën e flijimit  për mëkatin, a do t'i pëlqente kjo syve  të Zotit?".</p> 
 <p><a name="an_10:20">10:20</a> Kur Moisiu i dëgjoi këto, mbeti i kënaqur.</p> 
 <p><a name="an_11:1">11:1</a> Pastaj Zoti i foli Moisiut dhe Aaronit, duke u thënë atyre:</p> 
 <p><a name="an_11:2">11:2</a> "Foluni bijve të Izraelit dhe u thoni: Këto janë kafshët që do të mund të hani nga tërë kafshët që janë mbi tokë.</p> 
 <p><a name="an_11:3">11:3</a> Mund të hani çdo kafshë dythundrake që e ka këmbën të ndarë dhe ripërtypet.</p> 
 <p><a name="an_11:4">11:4</a> Por nga ripërtypësit dhe nga dythundrakët nuk do të hani këto: devenë sepse përtypet, por nuk është dythundrake; për ju është e papastër;</p> 
 <p><a name="an_11:5">11:5</a> baldosën, sepse ripërtypet, por nuk është dythundrake; për ju është e papastër;</p> 
 <p><a name="an_11:6">11:6</a> lepurin, sepse ripërtypet, por nuk është dythundrak; për ju është i papastër;</p> 
 <p><a name="an_11:7">11:7</a> derrin, sepse është dythundrak dhe e ka këmbën të ndarë, por nuk është ripërtypës; për ju është i papastër.</p> 
 <p><a name="an_11:8">11:8</a> Nuk do të hani nga mishi i tyre dhe nuk do të prekni trupat e tyre të pajetë; për ju janë të papastër.</p> 
 <p><a name="an_11:9">11:9</a> Midis gjithë kafshëve që ndodhen në ujë mund të hani këto: mund të hani të gjithë ato që kanë pendë e luspa në ujë, si në dete ashtu dhe në lumenj.</p> 
 <p><a name="an_11:10">11:10</a> Por të gjitha ato që nuk kanë as pendë as luspa, si në dete, ashtu dhe në lumenj, tërë ato që lëviznin në ujë dhe të gjitha ato që jetojnë në ujë janë të neveritshme për ju.</p> 
 <p><a name="an_11:11">11:11</a> Do të jenë të neveritshme për ju; nuk do të hani mishin e tyre dhe do keni neveri për trupin e tyre të pajetë.</p> 
 <p><a name="an_11:12">11:12</a> Çdo gjë që në ujë nuk ka pendë dhe luspa do të jetë e neveritshme për ju.</p> 
 <p><a name="an_11:13">11:13</a> Midis zogjve do të keni neveri këta; nuk duhet t'i hani, sepse janë të neveritshëm: shqiponjën, shqiponjën e detit dhe fajkuan peshkatar;</p> 
 <p><a name="an_11:14">11:14</a> qiftin dhe çdo lloj fajkoi;</p> 
 <p><a name="an_11:15">11:15</a> çdo lloj korbi;</p> 
 <p><a name="an_11:16">11:16</a> strucin, hutën, pulëbardhën dhe çdo lloj krahathatë;</p> 
 <p><a name="an_11:17">11:17</a> bufin, karabullakun e detit, ibisin;</p> 
 <p><a name="an_11:18">11:18</a> mjellmën, pelikanin, hutën;</p> 
 <p><a name="an_11:19">11:19</a> lejlekun, çdo lloj çafke, pupëzen dhe lakuriqin e natës.</p> 
 <p><a name="an_11:20">11:20</a> Do të keni neveri për çdo insekt me krahë që ecën me katër këmbë.</p> 
 <p><a name="an_11:21">11:21</a> Por nga të gjitha insektet me krahë që ecin me katër këmbë, mund të hani ato që i kanë kofshët mbi këmbët për të kërcyer në tokë.</p> 
 <p><a name="an_11:22">11:22</a> Nga këta mund të hani çdo lloj karkaleci, çdo lloj bulku dhe çdo lloj akridi.</p> 
 <p><a name="an_11:23">11:23</a> Çdo lloj tjetër insekti me krahë që ka katër këmbë do të jetë i neveritshëm për ju.</p> 
 <p><a name="an_11:24">11:24</a> Këto kafshë do t'ju bëjnë të papastër; kushdo që prek trupin e tyre të pajetë do të jetë i papastër deri në mbrëmje.</p> 
 <p><a name="an_11:25">11:25</a> Kushdo mbart trupat e tyre të pajetë, do të lajë rrobat dhe do të jetë i papastër deri në mbrëmje.</p> 
 <p><a name="an_11:26">11:26</a> Çdo kafshë dythundrake që nuk e ka këmbën të ndarë dhe nuk ripërtypet është e papastër për ju; kushdo që do ta prekë do të bëhet i papastër.</p> 
 <p><a name="an_11:27">11:27</a> Ndër të gjitha kafshët katërkëmbëshe, ata që ecin mbi shputën e këmbëve janë të papastër për ju; kushdo që prek trupin e tyre të pajetë do të jetë i papastër deri në mbrëmje.</p> 
 <p><a name="an_11:28">11:28</a> Kushdo që transporton trupin e tyre të pajetë do të lajë rrobat e tij dhe do të jetë i papastër deri në mbrëmje. Për ju ata janë të papastër.</p> 
 <p><a name="an_11:29">11:29</a> Ndër kafshët që zvarriten mbi tokë, këta janë të papastër për ju: urithi, miu dhe çdo lloj hardhje,</p> 
 <p><a name="an_11:30">11:30</a> gekoja, varani, hardhuca, kërmilli dhe kameleoni.</p> 
 <p><a name="an_11:31">11:31</a> Këto kafshë midis tërë atyre që zvarriten janë të papastra për ju; kushdo që i prek kur kanë ngordhur, do të jetë i papastër deri në mbrëmje.</p> 
 <p><a name="an_11:32">11:32</a> Çdo gjë mbi të cilën një prej tyre bie kur kanë ngordhur do të jetë e papastër; qoftë kjo një vegël prej druri, apo rroba, apo lëkurë, apo thes apo çfarëdo sendi tjetër i përdorur për punë, duhet  të futet në ujë dhe do të jetë i papastër deri  në mbrëmje; pastaj do të jetë i pastër.</p> 
 <p><a name="an_11:33">11:33</a> Çdo enë prej argjile brenda të cilës një prej tyre bie, do ta thyeni; dhe gjithçka që ndodhet në të do të jetë i papaster.</p> 
 <p><a name="an_11:34">11:34</a> Çdo ushqim që hahet mbi të cilin bie uji i kësaj ene do të bëhet i papastër; dhe çdo gllënjkë që mund të merret prej tij do të jetë e papastër.</p> 
 <p><a name="an_11:35">11:35</a> Çdo gjë mbi të cilën bie një pjesë e trupit të tyre të ngordhur, qoftë furra apo furnela, do të copëtohet; ata janë të papastër dhe do të konsiderohen të papastër nga ana juaj.</p> 
 <p><a name="an_11:36">11:36</a> Por një burim apo një çisternë, ku mblidhet uji do të jetë i pastër, por çdo gjë që prek trupat e tyre të pajetë do të jetë e papastër.</p> 
 <p><a name="an_11:37">11:37</a> Dhe në rast se një pjesë e trupave të tyre të pajetë bie mbi çfarëdo lloj fare që të mbillet, kjo do të mbetet e pastër;</p> 
 <p><a name="an_11:38">11:38</a> por në rast se vihet ujë mbi farën dhe një pjesë e trupave të pajetë të tyre bie mbi të, ajo është e papastër për ju.</p> 
 <p><a name="an_11:39">11:39</a> Në rast se ngordh një kafshë që ju lejohet ta hani, ai që do të prekë trupin e pajetë të saj do të jetë i papastër deri në mbrëmje.</p> 
 <p><a name="an_11:40">11:40</a> Ai që ha nga ky trup i ngordhur do të lajë rrobat e tij dhe do të jetë i papastër deri në mbrëmje; po kështu ai që transporton këtë trup të ngordhur do të lajë rrobat e tij dhe do të jetë i papastër deri në mbrëmje.</p> 
 <p><a name="an_11:41">11:41</a> Çdo gjë që hiqet zvarrë mbi tokë është një gjë e neveritshme; nuk duhet ta hani.</p> 
 <p><a name="an_11:42">11:42</a> Ndër të gjitha kafshët që hiqen zvarrë mbi tokë, nuk do të hani asnjërën prej atyre që ecin mbi bark, që lëvizin me katër këmbë, ose të atyre që kanë shumë këmbë, sepse kjo është e neveritshme.</p> 
 <p><a name="an_11:43">11:43</a> Mos u bëni të neveritshëm me asnjë nga këto kafshë që zvarriten; mos u bëni të papastër me to, në mënyrë që të ndoteni.</p> 
 <p><a name="an_11:44">11:44</a> Sepse unë jam Zoti, Perëndia juaj; shenjtërohuni, pra, dhe jini të shenjtë, sepse unë jam i shenjtë; mos u infektoni me asnjë prej këtyre kafshëve që zvarriten mbi tokë.</p> 
 <p><a name="an_11:45">11:45</a> Sepse unë jam Zoti që ju bëri të dilni nga vendi i Egjiptit, për të qënë Perëndia juaj; jini pra të shenjtë sepse unë jam i shenjtë.</p> 
 <p><a name="an_11:46">11:46</a> Ky është ligji përkatës i katërkëmbëshve, zogjve dhe i çdo qënieje të gjallë që lëviz në ujë, dhe i çdo qënieje që hiqet zvarrë mbi tokë,</p> 
 <p><a name="an_11:47">11:47</a> me qëllim që të dini të dalloni midis asaj që është e pastër dhe asaj që është e papastër, dhe midis kafshës që mund të hahet dhe të asaj që nuk duhet të hahet".</p> 
 <p><a name="an_12:1">12:1</a> Zoti i foli akoma Moisiut, duke thënë:</p> 
 <p><a name="an_12:2">12:2</a> "Folu kështu bijve të Izraelit: Në qoftë se një grua mbetet me barrë dhe lind një mashkull, do të jetë e papastër për shtatë ditë, do të jetë e papastër si në ditët e zakoneve të saj.</p> 
 <p><a name="an_12:3">12:3</a> Ditën e tetë do të rrethpritet mishi i prepucit të djalit.</p> 
 <p><a name="an_12:4">12:4</a> Pastaj ajo do të rrijë akoma tridhjetë e tre ditë për të pastruar gjakun e saj; nuk do të prekë asnjë send të shenjtë dhe nuk do të hyjë në shenjtëroren, deri sa të plotësohen ditët e pastrimit të saj.</p> 
 <p><a name="an_12:5">12:5</a> Por në rast se lind një vajzë, ajo do të jetë e papastër dy javë si në kohën e zakoneve të saj; dhe do të rrijë gjashtëdhjetë ditë për t'u pastruar nga gjaku.</p> 
 <p><a name="an_12:6">12:6</a> Kur të plotësohen ditët e pastrimit të saj, pavarësisht në se është fjala për një djalë apo vajzë, do t'i çojë priftit, në hyrje të çadrës së mbledhjes, një qengj motak si olokaust dhe një pëllumb të ri o një turtull, si flijim për mëkatin.</p> 
 <p><a name="an_12:7">12:7</a> Pastaj prifti do t'i ofrojë para Zotit dhe do të bëjë shlyerjen për të; dhe ajo do të jetë pastruar nga rrjedha e gjakut të saj. Ky është ligji për gruan që lind një mashkull apo një femër.</p> 
 <p><a name="an_12:8">12:8</a> Dhe në rast se i mungojnë mjetet për të ofruar një qengj, do të marrë dy turtuj ose dy pëllumba të rinj, njërin si olokaust dhe tjetrin si flijimin e mëkatit. Prifti do të bëjë shlyerjen për të, dhe ajo do të jetë e pastër".</p> 
 <p><a name="an_13:1">13:1</a> Zoti u foli akoma Moisiut dhe Aaronit, duke thënë:</p> 
 <p><a name="an_13:2">13:2</a> "Kur një njeri ka mbi lëkurën e trupit të tij një ënjtje apo një kore ose një njollë të shndritshme, dhe bëhet mbi lëkurën e trupit të tij një shenjë e plagës së lebrës, ai do t'i çohet priftit Aaron apo njërit prej bijve të tij priftërinj.</p> 
 <p><a name="an_13:3">13:3</a> Prifti do të shqyrtojë plagën mbi lëkurën e trupit; në qoftë se qimja e plagës është bërë e bardhë dhe plaga duket më e thellë se lëkura e trupit, kemi të bëjmë me plagë të lebrës; prifti, pasi ta shqyrtojë, do ta shpallë të papastër atë njeri.</p> 
 <p><a name="an_13:4">13:4</a> Por në qoftë se njolla e shndritshme mbi lëkurën e trupit është e bardhë dhe nuk duket se është më e thellë se lëkura, dhe qimja e saj nuk është bërë e bardhë, prifti do ta izolojë për shtatë ditë atë që ka plagën.</p> 
 <p><a name="an_13:5">13:5</a> Ditën e shtatë, prifti do ta ekzaminojë përsëri; dhe në qoftë se plaga duket se është ndalur dhe nuk është përhapur mbi lëkurë, prifti do ta izolojë edhe shtatë ditë të tjera.</p> 
 <p><a name="an_13:6">13:6</a> Prifti do ta shqyrtojë përsëri ditën e shtatë; dhe, po të shikojë që plaga është zvogëluar dhe nuk është përhapur mbi lëkurë, prifti do ta shpallë të pastër: ishte vetëm një puçërr me qelb. Ai do të lajë rrobat e tij dhe do të jetë i pastër.</p> 
 <p><a name="an_13:7">13:7</a> Por në rast se puçrra është zgjeruar mbi lëkurën pasi ai iu paraqit priftit për t'u shpallur i pastër, ai do të kontrollohet përsëri nga prifti;</p> 
 <p><a name="an_13:8">13:8</a> prifti do ta kontrollojë; dhe në rast se shikon që puçrra është zgjeruar mbi lëkurë, prifti do ta shpallë atë të papastër; është lebër.</p> 
 <p><a name="an_13:9">13:9</a> Kur te një njeri shfaqet një plagë e lebrës, ai do t'i çohet priftit.</p> 
 <p><a name="an_13:10">13:10</a> Prifti do ta ekzaminojë; dhe në qoftë se ënjtja mbi lëkurë është e bardhë dhe e ka zbardhur qimen, dhe në ënjtje ka pak mish të gjallë,</p> 
 <p><a name="an_13:11">13:11</a> kemi një lebër kronike mbi lëkurën e trupit të tij dhe prifti do ta shpallë atë të papastër; nuk do ta izolojë, sepse është i papastër.</p> 
 <p><a name="an_13:12">13:12</a> Por në qoftë se lebra përhapet edhe më mbi lëkurë në mënyrë që të mbulojë tërë lëkurën e atij që ka plagën, nga koka deri te këmbët, kudo që shikon prifti,</p> 
 <p><a name="an_13:13">13:13</a> prifti do ta kontrollojë; dhe në qoftë se lebra ka mbuluar tërë trupin e tij, do ta shpallë të pastër atë që ka plagën; është bërë i tëri i bardhë, pra, është i pastër.</p> 
 <p><a name="an_13:14">13:14</a> Por ditën që do të dalë mbi të mish i gjallë, ai do të shpallet i papastër.</p> 
 <p><a name="an_13:15">13:15</a> Kur prifti ka për të parë mishin e gjallë, do ta shpallë atë të papastër; mishi i gjallë është i papastër; është lebër.</p> 
 <p><a name="an_13:16">13:16</a> Por në rast se mishi i gjallë ndryshon përsëri dhe bëhet i bardhë, ai duhet të shkojë te prifti;</p> 
 <p><a name="an_13:17">13:17</a> dhe prifti do ta kontrollojë; dhe në qoftë se plaga është bërë e bardhë, prifti do të shpallë të pastër atë që ka plagën; ai është i pastër.</p> 
 <p><a name="an_13:18">13:18</a> Kur mbi lëkurën e trupit zhvillohet një ulcerë, dhe ajo është shëruar,</p> 
 <p><a name="an_13:19">13:19</a> dhe në vendin e ulcerës formohet një ënjtje e bardhë ose një njollë e shndritshme e bardhë-kuqalashe, kjo duhet t'i tregohet priftit.</p> 
 <p><a name="an_13:20">13:20</a> Prifti do ta ekzaminojë; në qoftë se njolla duket më e thellë se lëkura dhe qimja e saj është bërë e bardhë, prifti do ta shpallë atë të papastër; është plagë lebre që ka shpërthyer në ulcerë.</p> 
 <p><a name="an_13:21">13:21</a> Por në rast se prifti, duke e ekzaminuar, sheh që në njollë nuk ka qime të bardha dhe që ajo nuk është më e thellë se lëkura dhe është pakësuar, ai do ta izolojë shtatë ditë.</p> 
 <p><a name="an_13:22">13:22</a> Në rast se njolla zgjerohet mbi lëkurë, prifti do ta shpallë të papastër; është një plagë lebre.</p> 
 <p><a name="an_13:23">13:23</a> Por në rast se njolla ka mbetur në vend dhe nuk është zgjeruar, ajo është mbresë e ulcerës dhe prifti do ta shpallë të pastër.</p> 
 <p><a name="an_13:24">13:24</a> Në rast se dikush pëson mbi lëkurën e tij një djegie të shkaktuar nga zjarri, dhe mishi i gjallë i djegies bëhet një njollë e shndritshme, e bardhë-kuqalashe, ose e bardhë,</p> 
 <p><a name="an_13:25">13:25</a> prifti do ta shqyrtojë; dhe në qoftë se qimja e njollës është bërë e bardhë dhe njolla duket më e thellë se lëkura, është lebër që ka shpërthyer në djegien. Prifti do ta shpallë të papastër; është plagë lebre.</p> 
 <p><a name="an_13:26">13:26</a> Por në rast se prifti, duke shqyrtuar, sheh që nuk ka qime të bardhë në njollë dhe që kjo nuk është më e thellë se lëkura, por është pakësuar, prifti do ta izolojë shtatë ditë atë njeri.</p> 
 <p><a name="an_13:27">13:27</a> Ditën e shtatë, prifti do ta kontrollojë; dhe në qoftë se njolla është përhapur edhe më mbi lëkurë, prifti do ta shpallë të papastër; është plagë lebre.</p> 
 <p><a name="an_13:28">13:28</a> Në qoftë se njolla e shndritshme ka mbetur përkundrazi në të njëjtin vend dhe nuk është përhapur mbi lëkurë, por është pakësuar, është një ënjtje shkaktuar nga djegia; prifti do ta shpallë të pastër, sepse është mbresa e djegies.</p> 
 <p><a name="an_13:29">13:29</a> Kur një burrë apo një grua ka një plagë në kokë apo në mjekër,</p> 
 <p><a name="an_13:30">13:30</a> prifti do të ekzaminojë plagën; në rast se duket më e thellë se lëkura dhe në të ka qime të verdha dhe të holla, prifti do ta shpallë atë të papastër; është qere, domethënë lebër e kokës apo e mjekrës.</p> 
 <p><a name="an_13:31">13:31</a> Në qoftë se përkundrazi prifti shqyrton plagën e qeres, dhe kjo nuk duket më e thellë se lëkura dhe në të nuk ka qime të zeza, prifti do ta izolojë shtatë ditë atë që ka plagën e qeres.</p> 
 <p><a name="an_13:32">13:32</a> Ditën e shtatë prifti do të kontrollojë plagën dhe, po të jetë se qerja nuk është përhapur dhe nuk ka në të qime të verdha, dhe qerja nuk duket më e thellë se lëkura,</p> 
 <p><a name="an_13:33">13:33</a> ai person do të rruhet, por nuk do të rruajë pjesën e prekur nga qerja; dhe prifti do ta izolojë shtatë ditë të tjera atë që ka qeren.</p> 
 <p><a name="an_13:34">13:34</a> Ditën e shtatë prifti do të kontrollojë qeren; dhe në qoftë se qerja nuk është përhapur mbi lëkurë dhe nuk duket më e thellë se lëkura, prifti do ta shpallë të pastër; ai do të lajë rrobat e tij dhe do të jetë i pastër.</p> 
 <p><a name="an_13:35">13:35</a> Por në qoftë se, pasi është shpallur i pastër, qerja është përhapur mbi lëkurë,</p> 
 <p><a name="an_13:36">13:36</a> prifti do ta kontrollojë atë; në qoftë se qerja është përhapur mbi lëkurë, prifti nuk duhet të kërkojë qimen e verdhë; ai është i papastër.</p> 
 <p><a name="an_13:37">13:37</a> Por në qoftë se qerja duket se është ndaluar dhe në të janë rritur qime të zeza, qerja është shëruar; ai është i pastër dhe prifti do ta shpallë të pastër.</p> 
 <p><a name="an_13:38">13:38</a> Në rast se një burrë apo një grua ka mbi lëkurën e trupit të tij njolla të shndritshme, veçanërisht njolla të shndritshme bardhoshe,</p> 
 <p><a name="an_13:39">13:39</a> prifti do t'i shqyrtojë; dhe në qoftë se njollat e shndritshme mbi lëkurën e trupit të tyre kanë një ngjyrë të bardhë të zbehtë, është një erupsion të lëkurës; ai është i pastër.</p> 
 <p><a name="an_13:40">13:40</a> Në rast se një njeriu i bien flokët e kokës, është tullac, por është i pastër.</p> 
 <p><a name="an_13:41">13:41</a> Në rast se i bien flokët mbi ballë, është tullac mbi ballë, por i pastër.</p> 
 <p><a name="an_13:42">13:42</a> Por në rast se në pjesën tullace të kokës ose të ballit shfaqet një plagë e bardhë-kuqalashe, është lebër, që ka shpërthyer mbi kokë apo mbi ballë.</p> 
 <p><a name="an_13:43">13:43</a> Prifti do ta shqyrtojë; dhe në qoftë se ënjtja e plagës mbi pjesën tullace të kokës apo të ballit është e bardhë-kuqalashe, njëlloj si lebra mbi lëkurën e trupit,</p> 
 <p><a name="an_13:44">13:44</a> është lebroz; është i papastër, dhe prifti do ta shpallë atë të papastër, për shkak të plagës mbi kokën e tij.</p> 
 <p><a name="an_13:45">13:45</a> Lebrozi, i prekur nga kjo plagë, do të veshë rroba të grisura dhe do ta mbajë kokën të zbuluar; do të mbulojë mjekrën e tij dhe do të bërtasë: "papastër, papastër".</p> 
 <p><a name="an_13:46">13:46</a> Do të jetë i papastër tërë kohën që do të ketë plagën; është i papastër; do të jetojë vetëm; do të banojë jashtë kampit.</p> 
 <p><a name="an_13:47">13:47</a> Në qoftë se ka një plagë lebre mbi një palë rroba, qoftë rrobë leshi apo një rrobë liri,</p> 
 <p><a name="an_13:48">13:48</a> një stofë o një punë me shtiza, prej liri ose leshi, në lëkurë apo në çfarëdo sendi prej lëkure,</p> 
 <p><a name="an_13:49">13:49</a> në se plaga është e gjelbëruar ose kuqalashe mbi rrobat apo mbi lëkurën, mbi stofin ose mbi punën e bërë me shtiza, ose mbi çfarëdo tjetër sendi të punuar me lëkurë, është plagë lebre, dhe do t'i tregohet priftit.</p> 
 <p><a name="an_13:50">13:50</a> Prifti do të shqyrtojë plagën dhe do të izolojë shtatë ditë atë që ka plagën.</p> 
 <p><a name="an_13:51">13:51</a> Ditën e shtatë do të ekzaminojë plagën; dhe në qoftë se plaga është përhapur mbi rrobat, o mbi stofën, o mbi trikotazhin, o mbi lëkurën apo mbi çfarëdo sendi të punuar me lëkurë, është një plagë lebre të keqe; është një gjë e papastër.</p> 
 <p><a name="an_13:52">13:52</a> Ai do t'i djegë këto rroba o stofin ose trikotazhin prej leshi a prej liri ose çfarëdo sendi të bërë me lëkurë, mbi të cilin ndodhet plaga, sepse është një lebër e keqe; do të digjen në zjarr.</p> 
 <p><a name="an_13:53">13:53</a> Por në rast se prifti ekzaminon plagën, dhe kjo nuk është përhapur mbi rrobat o mbi stofin, o mbi trikotazhin ose mbi çdo send prej lëkure,</p> 
 <p><a name="an_13:54">13:54</a> prifti do të urdhërojë që të lahet sendi mbi të cilin është kjo plagë, dhe do ta izolojë personin për shtatë ditë të tjera.</p> 
 <p><a name="an_13:55">13:55</a> Prifti do të ekzaminojë plagën, mbasi të jetë larë; në qoftë se plaga nuk ka ndryshuar ngjyrë, edhe sikur të mos jetë përhapur, është gjë e papastër; do ta djegësh në zjarr; ajo vazhdon të hajë nga brenda apo nga jashtë.</p> 
 <p><a name="an_13:56">13:56</a> Në qoftë se prifti e ekzaminon dhe plaga, pasi është larë, është përmirësuar, do ta shkulë nga rrobat, a nga lëkura, a nga stofi apo nga trikotazhi.</p> 
 <p><a name="an_13:57">13:57</a> Por në rast se duket ende mbi rrobat, stofin, trikotazhin, ose mbi çdo send tjetër prej lëkure, është një e keqe që po përhapet; do të djegësh me zjarr sendin mbi të cilin ndodhet plaga.</p> 
 <p><a name="an_13:58">13:58</a> Rrobat, o stofi, o trikotazhi ose çdo send tjetër i bërë me lëkurë që ke larë dhe nga i cili është zhdukur plaga, do të lahet një herë të dytë dhe do të jetë i pastër.</p> 
 <p><a name="an_13:59">13:59</a> Ky është ligji për plagën e lebrës mbi një palë rroba leshi ose prej liri, mbi stofin apo trikotazh ose çfarëdo sendi të bërë prej lëkure, për ta shpallur të pastër apo për ta shpallur të papastër".</p> 
 <p><a name="an_14:1">14:1</a> Zoti i foli akoma Moisiut, duke i thënë:</p> 
 <p><a name="an_14:2">14:2</a> "Ky është ligji lidhur me lebrozin për ditën e pastrimit të tij. Ai do t'i çohet priftit.</p> 
 <p><a name="an_14:3">14:3</a> Prifti do të dalë nga kampi dhe do ta vizitojë atë dhe në qoftë se plaga e lebrës i është shëruar të lebrosurit,</p> 
 <p><a name="an_14:4">14:4</a> prifti do të urdhërojë të merren për atë që do të pastrohet dy zogj të gjallë dhe të pastër, dru kedri, nga skarlati dhe hisopi.</p> 
 <p><a name="an_14:5">14:5</a> Prifti do të urdhërojë që të theret një nga zogjtë në një enë prej argjili me ujë të rrjedhshëm.</p> 
 <p><a name="an_14:6">14:6</a> Pastaj do të marrë zogun e gjallë, drurin e kedrit, skarlatin dhe hisopin, dhe do t'i zhytë, me zogun e gjallë, në gjakun e zogut të therur në ujë të rrjedhshëm.</p> 
 <p><a name="an_14:7">14:7</a> Do ta spërkatë pastaj shtatë herë mbi atë që duhet të pastrohet nga lebra; do ta shpallë atë të pastër dhe do ta lërë të shkojë të lirë zogun e gjallë nëpër fusha.</p> 
 <p><a name="an_14:8">14:8</a> Ai që duhet të pastrohet do të lajë rrobat e tij, do të rruajë tërë qimet e tij, do të lahet në ujë dhe do të jetë i pastër. Pas kësaj mund të hyjë në kamp, por do të qëndrojë shtatë ditë jashtë çadrës së tij.</p> 
 <p><a name="an_14:9">14:9</a> Ditën e shtatë do të rruajë tërë qimet e kokës së tij, të mjekrës së tij dhe të vetullave të tij; do të rruajë shkurt të gjitha qimet e tij. Do të lajë rrobat e tij dhe do të lajë trupin e tij në ujë dhe do të jetë i pastër.</p> 
 <p><a name="an_14:10">14:10</a> Ditën e tetë do të marrë dy qengja pa të meta, një qengj femër njëvjeçar pa të meta, tri të dhjeta efe majë mielli, të përziera me vaj, si një ofertë ushqimi, dhe një log vaji;</p> 
 <p><a name="an_14:11">14:11</a> dhe prifti që kryen pastrimin do të paraqesë atë që duhet të pastrohet dhe të gjitha këto gjëra para Zotit në hyrje të çadrës së mbledhjes.</p> 
 <p><a name="an_14:12">14:12</a> Pastaj prifti do të marrë një qengj dhe do ta ofrojë si flijim riparimi, me logun e vajit, dhe do t'i tundë si një ofertë e tundur para Zotit.</p> 
 <p><a name="an_14:13">14:13</a> Do ta therë pastaj qengjin në vendin ku theren flijimet për mëkatin dhe olokaustet, në vendin e shenjtë, sepse si flijim riparimi i përket priftit, kështu është flijimi për mëkatin; është gjë shumë e shenjtë.</p> 
 <p><a name="an_14:14">14:14</a> Prifti do të marrë pak gjak nga flijimi i riparimit dhe do ta vërë në skajin e veshit të djathtë të atij që duhet të pastrohet, mbi gishtin e madh të dorës së tij të djathtë dhe mbi gishtin e madh të këmbës së tij të djathtë.</p> 
 <p><a name="an_14:15">14:15</a> Pastaj prifti do të marrë pak vaj nga logu dhe do ta derdhë mbi pëllëmbën e dorës së tij të majtë;</p> 
 <p><a name="an_14:16">14:16</a> pastaj prifti do të ngjyejë gishtin e dorës së tij të djathtë në vajin që ka në dorën e majtë dhe me gishtin do të spërkatë shtatë herë pak vaj përpara Zotit.</p> 
 <p><a name="an_14:17">14:17</a> Dhe nga mbetja e vajit që ka në dorë, prifti do të vërë pak në skajin e veshit të djathtë të atij që duhet të pastrohet, mbi gishtin e madh të dorës së tij të djathtë dhe mbi gishtin e madh të këmbës  së tij të djathtë, në vendin ku ka vënë  gjakun e flijimit të riparimit.</p> 
 <p><a name="an_14:18">14:18</a> Mbetjen e vajit që ka në dorë, prifti do ta vërë mbi kokën e atij që duhet të pastrohet; kështu prifti do të bëjë për të shlyerjen përpara Zotit.</p> 
 <p><a name="an_14:19">14:19</a> Pastaj prifti do të ofrojë flijimin për mëkatin dhe do të bëjë shlyerjen për atë që do të pastrohet nga papastërtia e tij; pas kësaj do të therë olokaustin.</p> 
 <p><a name="an_14:20">14:20</a> Prifti do të ofrojë olokaustin dhe blatimin e ushqimit mbi altar; kështu ai do të ketë mundësi të bëjë për të shlyerjen dhe ai do të jetë i pastër.</p> 
 <p><a name="an_14:21">14:21</a> Në rast se ky person është i varfër dhe nuk mund t'i sigurojë këto gjëra, do të marrë vetëm një qengj për ta ofruar si flijim për shkeljen e kryer, si një ofertë të tundur, për të bërë shlyerjen</p> 
 <p><a name="an_14:22">14:22</a> dhe dy turtuj apo dy pëllumba të rinj, sipas mundësive të tij; njëri do të jetë për flijimin për mëkatin dhe tjetri për olokaustin.</p> 
 <p><a name="an_14:23">14:23</a> Ditën e tetë do t'i çojë, për pastrimin e tij, këto gjëra priftit në hyrje të çadrës së mbledhjes përpara Zotit.</p> 
 <p><a name="an_14:24">14:24</a> Dhe prifti do të marrë qengjin e flijimit për shkeljen dhe logun e vajit, dhe do t'i tundë si një ofertë e tundur përpara Zotit.</p> 
 <p><a name="an_14:25">14:25</a> Pastaj do të therë qengjin e flijimit për shkeljen e kryer. Prifti do të marrë pak gjak nga flijimi për shkeljen dhe do ta vërë në skajin e veshit të djathtë të atij që do të pastrohet mbi gishtin  e madh të dorës së tij të djathtë dhe mbi  gishtin e madh të këmbës së tij të djathtë.</p> 
 <p><a name="an_14:26">14:26</a> Prifti do të derdhë pak vaj mbi pëllëmbën e dorës së tij të majtë.</p> 
 <p><a name="an_14:27">14:27</a> Dhe me gishtin e dorës së tij të djathtë, prifti do të spërkasë shtatë herë pak nga vaji që ka në dorën e tij të majtë përpara Zotit.</p> 
 <p><a name="an_14:28">14:28</a> Pastaj prifti do të vërë pak nga vaji që ka në dorë mbi skajin e veshit të djathtë të atij që duhet të pastrohet, mbi gishtin e tij të madh të dorës së djathtë dhe mbi gishtin e madh të këmbës së  tij të djathtë, në vendin ku ka vënë gjakun e  flijimit të shkeljes.</p> 
 <p><a name="an_14:29">14:29</a> Mbetjen e vajit që ka në dorë, prifti do ta vërë mbi kokën e atij që do të pastrohet, për të bërë shlyerjen për atë përpara Zotit.</p> 
 <p><a name="an_14:30">14:30</a> Pastaj do të ofrojë një nga turtujt a një nga të dy pëllumbat e rinj, sipas mundësive të tij;</p> 
 <p><a name="an_14:31">14:31</a> do të ofrojë atë që ka mundur të sigurojë, njërin si flijim për mëkatin dhe tjetrin si olokaust, bashkë me blatimin e ushqimit; kështu prifti do të bëjë shlyerjen përpara Zotit për atë që do të pastrohet.</p> 
 <p><a name="an_14:32">14:32</a> Ky është ligji për atë që është prekur nga plaga e lebrës dhe nuk ka mjetet për të siguruar atë që kërkohet për pastrimin e tij".</p> 
 <p><a name="an_14:33">14:33</a> Zoti u foli akoma Moisiut dhe Aaronit, duke thënë:</p> 
 <p><a name="an_14:34">14:34</a> "Kur do të hyni në vendin e Kanaanit që unë ju jap në pronësi, në rast se dërgoj plagën e lebrës në një shtëpi të vendit që është prona juaj,</p> 
 <p><a name="an_14:35">14:35</a> i zoti i shtëpisë do të shkojë t'ia deklarojë priftit, duke thënë: "Më duket se ka një farë plage në shtëpinë time".</p> 
 <p><a name="an_14:36">14:36</a> Atëherë prifti do të urdhërojë që të zbrazet shtëpia para se ai të hyjë për të shqyrtuar plagën, me qëllim që gjithçka që ndodhet në shtëpi të mos bëhet e papastër. Pastaj prifti do të hyjë për të ekzaminuar shtëpinë.</p> 
 <p><a name="an_14:37">14:37</a> Do të ekzaminojë pastaj plagën; në qoftë se plaga që ndodhet mbi muret e shtëpisë ka disa zgavra të gjelbëra apo të kuqërreme që duken më të thella se sipërfaqja e mureve,</p> 
 <p><a name="an_14:38">14:38</a> prifti do të dalë nga shtëpia, te porta dhe do ta mbyllë shtëpinë për shtatë ditë.</p> 
 <p><a name="an_14:39">14:39</a> Ditën e shtatë prifti do të kthehet dhe do ta ekzaminojë shtëpinë; në rast se plaga është përhapur në muret e shtëpisë,</p> 
 <p><a name="an_14:40">14:40</a> prifti do të urdhërojë që të hiqen gurët mbi të cilët ndodhet plaga dhe t'i hedhin në një vend të papastër jashtë qytetit.</p> 
 <p><a name="an_14:41">14:41</a> Pastaj do të urdhërojë që të kruhet pjesa e brendshme e shtëpisë rreth e qark, dhe do ta hedhin suvanë që kanë rrëzuar jashtë qytetit, në vend të papastër.</p> 
 <p><a name="an_14:42">14:42</a> Pastaj do të marrin gurë të tjerë dhe do t'i vënë në vendin e të parëve, dhe do të marrin gëlqere tjetër për të suvatuar shtëpinë.</p> 
 <p><a name="an_14:43">14:43</a> Por në rast se plaga shpërthen përsëri në shtëpi, mbasi janë hequr gurët dhe mbasi shtëpia është kruar dhe është suvatuar përsëri,</p> 
 <p><a name="an_14:44">14:44</a> prifti do të hyjë për të kontrolluar shtëpinë; në qoftë se plaga është e përhapur në shtëpi, kemi një lebër të keqe në shtëpi; kjo është e papastër.</p> 
 <p><a name="an_14:45">14:45</a> Prandaj do ta shëmbë shtëpinë dhe do t'i çojë gurët, lëndën e drurit dhe suvanë jashtë qytetit, në një vend të papastër.</p> 
 <p><a name="an_14:46">14:46</a> Përveç kësaj kushdo që hyn në shtëpi gjatë gjithë kohës që mbeti e mbyllur, do të jetë i papastër deri në mbrëmje.</p> 
 <p><a name="an_14:47">14:47</a> Kush fle në shtëpi, do të lajë rrobat e tij; po kështu ai që ha në shtëpi do të lajë rrobat e tij.</p> 
 <p><a name="an_14:48">14:48</a> Por në qoftë se prifti hyn në shtëpi dhe e kontrollon, dhe plaga nuk është përhapur në shtëpi pasi është suvatuar, prifti do ta shpallë atë të pastër, sepse plaga është shëruar.</p> 
 <p><a name="an_14:49">14:49</a> Pastaj, për të pastruar shtëpinë, do të marrë dy zogj, dru kedri, skarlat dhe hisop;</p> 
 <p><a name="an_14:50">14:50</a> do të therë pastaj një nga zogjtë në një enë argjili me ujë të rrjedhshëm;</p> 
 <p><a name="an_14:51">14:51</a> dhe do të marrë drurin e kedrit, hisopin, skarlatin dhe zogun e gjallë, dhe do t'i zhytë në gjakun e zogut të therur dhe në ujë të rrjedhshëm, dhe do ta spërkatë shtëpinë shtatë herë.</p> 
 <p><a name="an_14:52">14:52</a> Kështu do ta pastrojë shtëpinë me gjakun e zogut, me ujin e rrjedhshëm, me zogun e gjallë, me drurin e kedrit, me hisopin dhe me skarlatin;</p> 
 <p><a name="an_14:53">14:53</a> por do ta lërë zogun të ikë i lirë jashtë qytetit, nëpër fusha; kështu do të bëjë shlyerjen, për shtëpinë, dhe kjo do të jetë e pastër.</p> 
 <p><a name="an_14:54">14:54</a> Ky është ligji për çdo plagë të lebrës dhe të qeres,</p> 
 <p><a name="an_14:55">14:55</a> për lebrën e rrobave dhe të shtëpisë,</p> 
 <p><a name="an_14:56">14:56</a> për ënjtjet, puçrrat me qelb dhe njollat e shndritshme,</p> 
 <p><a name="an_14:57">14:57</a> për të mësuar kur një gjë është e papastër dhe kur është e pastër. Ky është ligji për lebrën".</p> 
 <p><a name="an_15:1">15:1</a> Zoti u foli akoma Moisiut dhe Aaronit, duke u thënë:</p> 
 <p><a name="an_15:2">15:2</a> "Foluni bijve të Izraelit dhe u thoni atyre: Kushdo që ka një fluks nga trupi i tij, ky fluks është i papastër.</p> 
 <p><a name="an_15:3">15:3</a> Papastërtia e tij është prodhuar nga fluksi: ai është i papastër për sa kohë fluksi i trupit të tij është ende në veprim, ashtu edhe kur fluksi në trupin e tij është ndaluar.</p> 
 <p><a name="an_15:4">15:4</a> Çdo shtrat mbi të cilin shtrihet ai që ka fluksin do të jetë i papastër; po ashtu do të jetë e papastër çdo gjë mbi të cilën ai ulët.</p> 
 <p><a name="an_15:5">15:5</a> Kushdo që prek shtratin e tij do të lajë rrobat e tij dhe do të lahet me ujë, dhe ka për të qënë i papastër deri në mbrëmje.</p> 
 <p><a name="an_15:6">15:6</a> Kush ulet mbi çfarëdo gjëje mbi të cilën është ulur ai që ka fluksin, do të lajë rrobat e tij dhe veten me ujë, dhe do të jetë i papastër deri në mbrëmje.</p> 
 <p><a name="an_15:7">15:7</a> Kush prek trupin e atij që ka fluksin, do të lajë rrobat e tij dhe do të lahet në ujë, dhe do të jetë i papastër deri në mbrëmje.</p> 
 <p><a name="an_15:8">15:8</a> Në qoftë se ai që ka fluksin pështyn mbi dikë që është i pastër, ky do të lajë rrobat e tij dhe do të lahet në ujë, dhe do të jetë i papastër deri në mbrëmje.</p> 
 <p><a name="an_15:9">15:9</a> Çdo shalë mbi të cilën hipën ai që ka fluksin do të jetë e papastër.</p> 
 <p><a name="an_15:10">15:10</a> Kushdo që prek çfarëdo gjëje që ka qenë nën të, do të jetë i papastër deri në mbrëmje. Kushdo që trasporton këto sende do të lajë rrobat e tij dhe do të lahet me ujë, dhe do të jetë i papastër deri në mbrëmje.</p> 
 <p><a name="an_15:11">15:11</a> Kushdo që prek atë që ka fluksin, pa i larë duart, duhet të lajë rrobat e tij dhe të lahet në ujë, dhe do të jetë i papastër deri në mbrëmje.</p> 
 <p><a name="an_15:12">15:12</a> Ena prej balte, e prekur nga ai që ka fluksin, do të thyhet; dhe çdo enë prej druri do të lahet në ujë.</p> 
 <p><a name="an_15:13">15:13</a> Kur ai që ka fluksin është pastruar nga fluksi i tij, do të numërojë shtatë ditë për pastrimin e tij; pastaj do të lajë rrobat e tij dhe do të lajë trupin e tij në ujë të rrjedhshëm, dhe do të jetë i pastër.</p> 
 <p><a name="an_15:14">15:14</a> Ditën e tetë do të marrë dy turtuj ose dy pëllumba të rinj dhe do të vijë përpara Zotit në hyrje të çadrës së mbledhjes, dhe do t'ia japë priftit.</p> 
 <p><a name="an_15:15">15:15</a> Prifti do t'i ofrojë: njërin si flijim për mëkatin dhe tjetrin si olokaust; kështu prifti do të bëjë shlyerjen për të përpara Zotit, për shkak të fluksit të tij.</p> 
 <p><a name="an_15:16">15:16</a> Në rast se një njeri ka një lëshim fare, ai do të lajë tërë trupin e tij në ujë, dhe do të jetë i papastër deri në mbrëmje.</p> 
 <p><a name="an_15:17">15:17</a> Çdo rrobë dhe çdo lëkurë mbi të cilat ka farë do të lahet me ujë, dhe do të jetë e papastër deri në mbrëmje.</p> 
 <p><a name="an_15:18">15:18</a> Në rast se një burrë bie në shtrat me një grua dhe ka një lëshim fare, do të lahen që të dy me ujë dhe do të jenë të papastër deri në mbrëmje.</p> 
 <p><a name="an_15:19">15:19</a> Në qoftë se një grua ka një fluks në trupin e saj, dhe ky është një fluks gjaku, papastërtia e saj do të zgjasë shtatë ditë; kushdo që e prek atë do të jetë i papastër deri në mbrëmje.</p> 
 <p><a name="an_15:20">15:20</a> Çfarëdo gjë mbi të cilën ajo shtrihet gjatë papastërtisë së saj, do të jetë e papastër; çfarëdo gjë mbi të cilën ulet, do të jetë e papastër.</p> 
 <p><a name="an_15:21">15:21</a> Kushdo që prek shtratin e saj do të lajë rrobat e tij dhe do të lahet në ujë, dhe do të jetë i papastër deri në mbrëmje.</p> 
 <p><a name="an_15:22">15:22</a> Kushdo që prek çfarëdo gjë mbi të cilën ajo është ulur, do të lajë rrobat e tij dhe do të lahet në ujë; do të jetë i papastër deri në mbrëmje.</p> 
 <p><a name="an_15:23">15:23</a> Kur ajo është ulur mbi shtrat ose mbi çfarëdo gjë tjetër, kur dikush e prek atë do të jetë i papastër deri në mbrëmje.</p> 
 <p><a name="an_15:24">15:24</a> Në rast se një burrë bie në shtrat me të, papastërtia e saj kalon mbi të dhe ai do të jetë i papastër për shtatë ditë; dhe çdo shtrat mbi të cilin ai shtrihet, do të jetë i papastër.</p> 
 <p><a name="an_15:25">15:25</a> Në qoftë se një grua ka një fluks gjaku prej disa ditësh jashtë kohës së papastërtisë së zakoneve, ose fluksi vazhdon tej kohës së duhur, ajo do të jetë e papastër për gjithë ditët e fluksit të papastër,  ashtu si është në ditët e papastërtisë  së saj të zakoneve.</p> 
 <p><a name="an_15:26">15:26</a> Çdo shtrat mbi të cilin shtrihet gjatë ditëve të fluksit të saj, do të jetë për të si shtrati i zakoneve të saj; dhe çdo gjë mbi të cilën ajo ulet do të ketë po atë papastërti të zakoneve të saj.</p> 
 <p><a name="an_15:27">15:27</a> Kushdo që prek këto gjëra do të jetë i papastër; do të lajë rrobat e tij dhe do të lahet në ujë; do të jetë i papastër deri në mbrëmje.</p> 
 <p><a name="an_15:28">15:28</a> Por pas pastrimit të saj nga fluksi, do të numërojë shtatë ditë, dhe pastaj do të jetë e pastër.</p> 
 <p><a name="an_15:29">15:29</a> Ditën e tetë do të marrë dy turtuj ose dy pëllumba të rinj dhe do t'ia çojë priftit në hyrje të çadrës së mbledhjes.</p> 
 <p><a name="an_15:30">15:30</a> Prifti do ta ofrojë njërin prej tyre si flijim për mëkatin dhe tjetrin si olokaust; prifti do të kryejë për të shlyerjen, përpara Zotit, të fluksit që e bënte të papastër.</p> 
 <p><a name="an_15:31">15:31</a> Kështu do t'i mbani të ndarë bijtë e Izraelit nga ajo që i ndot, që të mos vdesin për shkak të papastërtisë së tyre, duke ndotur tabernakullin tim që ndodhet midis tyre.</p> 
 <p><a name="an_15:32">15:32</a> Ky është ligji për atë që ka një fluks dhe për atë që ka një lëshim fare, gjë që e bën të papastër,</p> 
 <p><a name="an_15:33">15:33</a> dhe për gruan që vuan për shkak të zakoneve të saja periodike, për burrin ose gruan që ka një fluks dhe për burrin që bie në shtrat me një grua të papastër".</p> 
 <p><a name="an_16:1">16:1</a> Zoti i foli Moisiut mbas vdekjes së dy bijve të Aaronit, që vdiqën kur u paraqitën para Zotit me zjarr të ndaluar.</p> 
 <p><a name="an_16:2">16:2</a> Zoti i tha Moisiut: "Foli Aaronit, vëllait tënd, dhe thuaji të mos hyjë në çfarëdo kohe në shenjtërore, përtej perdes, përpara pajtuesit që ndodhet mbi arkë, që të mos vdesë, sepse unë do të shfaqem në renë mbi pajtuesin.</p> 
 <p><a name="an_16:3">16:3</a> Aaroni do të hyjë në shenjtërore në këtë mënyrë; do të marrë një dem të vogël për flijimin për mëkatin dhe një dash për olokaustin.</p> 
 <p><a name="an_16:4">16:4</a> Do të veshë tunikën e shenjtë prej liri dhe do të mbajë mbi trupin e tij pantallona prej liri; do të ngjeshë brezin prej liri dhe do ta vërë mbi kokë çallmën prej liri. Këto janë veshjet e shenjta;  ai do t'i veshë pasi ta ketë larë trupin me  ujë.</p> 
 <p><a name="an_16:5">16:5</a> Nga asambleja e bijve të Izraelit do të marrë dy cjep për flijimin e mëkatit dhe një dash për olokaustin.</p> 
 <p><a name="an_16:6">16:6</a> Aaroni do të ofrojë demin e vogël për flijimin e mëkatit, që e ka për vete, dhe do të bëjë shlyerjen për vete dhe për shtëpinë e tij.</p> 
 <p><a name="an_16:7">16:7</a> Pastaj do t'i marrë të dy cjeptë dhe do t'i paraqesë përpara Zotit në hyrje të çadrës së mbledhjes.</p> 
 <p><a name="an_16:8">16:8</a> Aaroni do t'i hedhë në short dy cjeptë: njëri prej tyre do të caktohet për Zotin dhe tjetri do të shërbejë si cjap për shlyerjen e fajit.</p> 
 <p><a name="an_16:9">16:9</a> Aaroni do të afrojë cjapin e caktuar për Zotin dhe do ta ofrojë si flijim për mëkatin;</p> 
 <p><a name="an_16:10">16:10</a> por cjapi i caktuar si cjap fajshlyes do të paraqitet i gjallë para Zotit, me qëllim që mbi të të bëhet shlyerja dhe për ta çuar pastaj në shkretëtirë si cjap fajshlyes.</p> 
 <p><a name="an_16:11">16:11</a> Aaroni do të ofrojë, pra, demin e vogël të flijimit për mëkatin dhe do të bëjë shlyerjen për vete dhe për shtëpinë e tij; dhe do ta therë demin e vogël të flijimit për mëkatin për vete.</p> 
 <p><a name="an_16:12">16:12</a> Pastaj do të marrë një temjanicë plot me qymyrë të ndezur të marrë nga altari përpara Zotit dhe do t'i ketë duart e tij të mbushura me temjan të parfumuar në pluhur, dhe do të çojë çdo gjë matanë velit.</p> 
 <p><a name="an_16:13">16:13</a> Do ta vërë temjanin mbi zjarr përpara Zotit, me qëllim që reja e temjanit të mbulojë pajtuesin që është mbi dëshminë; kështu ai nuk do të vdesë.</p> 
 <p><a name="an_16:14">16:14</a> Pastaj do të marrë ca gjak të demit të vogël dhe do ta spërkatë me gishtin e tij mbi pajtuesin nga ana lindore, do të spërkatë shtatë herë edhe pak gjak me gishtin e tij përpara pajtuesit.</p> 
 <p><a name="an_16:15">16:15</a> Pastaj do të therë cjapin e flijimit për mëkatin, që është për popullin, dhe do të çojë gjakun e tij matanë velit; dhe do të bëjë me këtë gjak atë që ka bërë me gjakun e demit të vogël; do ta spërkatë mbi pajtuesin dhe para pajtuesit.</p> 
 <p><a name="an_16:16">16:16</a> Kështu do të bëjë shlyerjen për shenjtëroren, për shkak të papastërtive të bijve të Izraelit, të shkeljeve të tyre dhe të të gjitha mëkateve të tyre. Do të veprojë në të njëjtën mënyrë për çadrën  e mbledhjes, që mbetet midis tyre, në mes të  papastërtive të tyre.</p> 
 <p><a name="an_16:17">16:17</a> Në çadrën e mbledhjes, kur ai do të hyjë në shenjtëroren për të bërë shlyerjen, nuk do të ketë njeri, deri sa ai të ketë dalë dhe të ketë bërë shlyerjen për veten, për shtëpinë e tij dhe për tërë asamblenë e Izraelit.</p> 
 <p><a name="an_16:18">16:18</a> Ai do të dalë drejt altarit që ndodhet para Zotit dhe do të bëjë shlyerjen për të: do të marrë ca gjak nga demi i vogël dhe ca gjak nga cjapi dhe do ta vërë mbi brirët e altarit rreth e qark.</p> 
 <p><a name="an_16:19">16:19</a> Pastaj do të spërkatë ca gjak mbi të me gishtin e tij shtatë herë me radhë; kështu do ta pastrojë dhe do ta shenjtërojë nga papastërtitë e bijve të Izraelit.</p> 
 <p><a name="an_16:20">16:20</a> Kur të ketë mbaruar së kryeri shlyerjen për shenjtëroren, për çadrën e mbledhjes dhe për altarin, do të afrojë cjapin e gjallë.</p> 
 <p><a name="an_16:21">16:21</a> Aaroni do të vendosë të dyja duart e tij mbi kokën e cjapit të gjallë dhe do të rrëfejë mbi të tërë padrejtësitë e bijve të Izraelit, të gjitha shkeljet e tyre, tërë mëkatet e tyre, dhe do t'i vërë  mbi kokën e cjapit; pastaj do ta çojë në  shkretëtirë me anë të një njeriu të zgjedhur enkas.</p> 
 <p><a name="an_16:22">16:22</a> Cjapi do të mbartë mbi vete në tokë të vetmuar të gjitha padrejtësitë e tyre dhe ai njeri do ta lërë të shkojë në shkretëtirë.</p> 
 <p><a name="an_16:23">16:23</a> Pastaj Aaroni do të hyjë në çadrën e mbledhjes, do të zhveshë rrobat e tij prej liri që kishte veshur për të hyrë në shenjtërore dhe do t'i lërë aty.</p> 
 <p><a name="an_16:24">16:24</a> Do të lajë trupin e tij me ujë në një vend të shenjtë, do të veshë rrobat e tij dhe do të dalë për të ofruar olokaustin e tij dhe olokaustin e popullit, dhe do të bëjë shlyerjen për vete dhe për popullin.</p> 
 <p><a name="an_16:25">16:25</a> Pastaj do të tymosë mbi altar dhjamin e flijimit për mëkatin.</p> 
 <p><a name="an_16:26">16:26</a> Ai që e ka lëshuar cjapin, e zgjedhur si cjap fajshlyes, do të lajë rrobat e tij dhe trupin e tij me ujë dhe, mbas kësaj mund të kthehet në kamp.</p> 
 <p><a name="an_16:27">16:27</a> Do të çohen pas kësaj jashtë kampit demi i vogël i flijimit për mëkatin dhe cjapi i flijimit për mëkatin, gjaku i të cilit është çuar në shenjtërore për të bërë shlyerjen; dhe do të djegin në zjarr lëkurët, mishin dhe ndyrësitë e tyre.</p> 
 <p><a name="an_16:28">16:28</a> Pastaj ai që i djeg do të lajë rrobat dhe trupin e tij me ujë; pas kësaj, ai mund të kthehet në kamp.</p> 
 <p><a name="an_16:29">16:29</a> Ky do të jetë për ju një ligj i përjetshëm: në muajin e shtatë, ditën e dhjetë të muajit, do të përulni shpirtrat tuaj dhe nuk do të kryeni asnjë punë, as ai që ka lindur në vend as i huaji që banon midis jush.</p> 
 <p><a name="an_16:30">16:30</a> Sepse atë ditë prifti do të bëjë shlyerjen për ju, për t'ju pastruar, me qëllim që të jeni të pastruar nga tërë mëkatet tuaja përpara Zotit.</p> 
 <p><a name="an_16:31">16:31</a> Éshtë për ju një e shtunë madhështore pushimi dhe ju do të përulni shpirtrat tuaj; është një ligj i përjetshëm.</p> 
 <p><a name="an_16:32">16:32</a> Prifti, që është vajosur dhe që është shenjtëruar për të shërbyer si prift në vend të atit të tij, do të bëjë shlyerjen dhe do të veshë rrobat prej liri, rrobat e shenjta.</p> 
 <p><a name="an_16:33">16:33</a> Ai do të bëjë shlyerjen për shenjtëroren e shenjtë; do të bejë shlyerjen për çadrën e mbledhjes dhe për altarin, do të bëjë njëkohësisht shlyerjen për priftërinjtë dhe për tërë popullin e asamblesë.</p> 
 <p><a name="an_16:34">16:34</a> Ky do të jetë për ju një ligj i përjetshëm, për të shlyer mëkatet e bijve të Izraelit për të gjitha mëkatet e tyre, një herë në vit". Dhe Moisiu bëri ashtu siç e kishte urdhëruar Zoti.</p> 
 <p><a name="an_17:1">17:1</a> Zoti i foli akoma Moisiut, duke i thënë:</p> 
 <p><a name="an_17:2">17:2</a> "Foli Aaronit, bijve të tij dhe të gjithë bijve të Izraelit dhe u thuaj atyre: Kjo është ajo që Zoti ka urdhëruar, duke thënë:</p> 
 <p><a name="an_17:3">17:3</a> Kushdo nga shtëpia e Izraelit ther një ka ose një qengj apo një dhi brenda kampit, ose jashtë kampit,</p> 
 <p><a name="an_17:4">17:4</a> dhe nuk e çon në hyrjen e çadrës së mbledhjes për ta paraqitur si një ofertë për Zotin përpara tabernakullit të Zotit, do të mbahet si fajtor gjaku; ka derdhur gjak dhe ky njeri do të shfaroset në mes të popullit të tij;</p> 
 <p><a name="an_17:5">17:5</a> dhe kjo me qëllim që bijtë e Izraelit, në vend që të flijojnë flitë e tyre në fusha, t'ia çojnë Zotit në hyrje të çadrës së mbledhjes, priftit, dhe t'ia ofrojnë Zotit si flijim falënderimi.</p> 
 <p><a name="an_17:6">17:6</a> Prifti do të spërkasë gjakun mbi altarin e Zotit, në hyrje të çadrës së mbledhjes, dhe do të tymosë dhjamin me erë shumë të këndshme për Zotin.</p> 
 <p><a name="an_17:7">17:7</a> Ata nuk do t'i ofrojnë më flijimet e tyre demonëve, prapa të cilëve janë poshtëruar. Ky do të jetë për ta një ligj i përjetshëm, për gjithë brezat e tyre.</p> 
 <p><a name="an_17:8">17:8</a> U thuaj akoma: "Cilido burrë i shtëpisë së Izraelit ose nga të huajt që banojnë midis jush të ofrojë një olokaust apo një flijim,</p> 
 <p><a name="an_17:9">17:9</a> dhe po të mos e çojë në hyrjen e çadrës së mbledhjes për t'ia ofruar Zotit, ky njeri do të shfaroset në mes të popullit të tij.</p> 
 <p><a name="an_17:10">17:10</a> Në rast se dikush nga shtëpia e Izraelit apo nga të huajt që banojnë midis jush ha çfarëdo lloj gjaku, unë do ta kthej fytyrën time kundër atij që ha gjak dhe do ta shfaros në mes të popullit të tij.</p> 
 <p><a name="an_17:11">17:11</a> Sepse jeta e mishit është në gjak. Prandaj ju kam urdhëruar ta vini mbi altar për të bërë shlyerjen për jetën tuaj, sepse është gjaku që bën shlyerjen e fajit për jetën.</p> 
 <p><a name="an_17:12">17:12</a> Prandaj u kam thënë bijve të Izraelit: asnjëri prej jush nuk ka për të ngrënë gjak; as i huaji që banon midis jush nuk ka për të ngrënë gjak".</p> 
 <p><a name="an_17:13">17:13</a> Dhe në qoftë se ndonjë prej bijve të Izraelit ose të të huajve që banojnë midis jush zë në gjah një kafshë ose një zog që mund të hahet, do të derdhë gjakun e tij dhe do ta mbulojë me dhe;</p> 
 <p><a name="an_17:14">17:14</a> sepse është jeta e çdo mishi; gjaku i tij mban jetën e tij. Prandaj u kam thënë bijve të Izraelit: "Nuk do të hani gjakun e asnjë mishi, sepse jeta e çdo mishi është gjaku i tij; kushdo që do ta hajë do të shfaroset".</p> 
 <p><a name="an_17:15">17:15</a> Dhe çfarëdo personi, qoftë i lindur në vend apo i huaj, që ha një kafshë të ngordhur në mënyrë natyrale apo të shqyer, do të lajë rrobat dhe do të lahet vetë me ujë, dhe ka për të qenë i papastër deri në mbrëmje; pastaj do të jetë i pastër.</p> 
 <p><a name="an_17:16">17:16</a> Por në rast se nuk lan rrobat e tij dhe nuk lan trupin e tij, do të mbajë fajin e paudhësisë së tij".</p> 
 <p><a name="an_18:1">18:1</a> Zoti i foli akoma Moisiut, duke i thënë:</p> 
 <p><a name="an_18:2">18:2</a> "Folu bijve të Izraelit dhe u thuaj atyre: Unë jam Zoti, Perëndia juaj.</p> 
 <p><a name="an_18:3">18:3</a> Nuk do të bëni siç bëjnë në vendin e Egjiptit, ku keni banuar, dhe nuk do të bëni siç bëjnë në vendin e Kanaanit ku po ju çoj; ju nuk do të ndiqni zakonet e tyre.</p> 
 <p><a name="an_18:4">18:4</a> Do të zbatoni dekretet e mia dhe do të respektoni statutet e mia, duke iu përmbajtur atyre. Unë jam Zoti, Perëndia juaj.</p> 
 <p><a name="an_18:5">18:5</a> Do të respektoni statutet dhe dekretet e mia, me anën e të cilave, kushdo që i zbaton në praktikë, ka për të jetuar. Unë jam Zoti.</p> 
 <p><a name="an_18:6">18:6</a> Asnjë nga ju nuk do t'i afrohet ndonjë të afërmi nga gjaku për të zbuluar lakuriqësinë e tij. Unë jam Zoti.</p> 
 <p><a name="an_18:7">18:7</a> Nuk do të zbulosh lakuriqësinë e atit tënd apo lakuriqësinë e nënës sate; ajo është nëna jote; nuk do të zbulosh lakuriqësinë e saj.</p> 
 <p><a name="an_18:8">18:8</a> Nuk do të zbulosh lakuriqësinë e gruas së atit tënd; ajo është lakuriqësia e atit tënd.</p> 
 <p><a name="an_18:9">18:9</a> Nuk do të zbulosh lakuriqësinë e motrës sate, bijë e atit tënd ose bijë e nënës sate, qoftë e lindur në shtëpi ose jashtë saj.</p> 
 <p><a name="an_18:10">18:10</a> Nuk do të zbulosh lakuriqësinë e bijës së birit tënd apo të bijës së bijës sate, sepse lakuriqësia e tyre është vetë lakuriqësia jote.</p> 
 <p><a name="an_18:11">18:11</a> Nuk do të zbulosh lakuriqësinë e bijës së gruas të atit tënd, e lindur nga ati yt; është motra jote; mos zbulo lakuriqësinë e saj.</p> 
 <p><a name="an_18:12">18:12</a> Nuk do të zbulosh lakuriqësinë e motrës së atit tënd; është një e afërme e ngushtë e atit tënd.</p> 
 <p><a name="an_18:13">18:13</a> Nuk do të zbulosh lakuriqësinë e motrës së nënës sate, sepse është një e afërme e ngushtë e nënës sate.</p> 
 <p><a name="an_18:14">18:14</a> Nuk do të zbulosh lakuriqësinë e vëllait të atit tënd; nuk do t'i afrohesh gruas së tij; ajo është halla jote.</p> 
 <p><a name="an_18:15">18:15</a> Nuk do të zbulosh lakuriqësinë e nuses së birit tënd; ajo është gruaja e djalit tënd; mos zbulo lakuriqësinë e saj.</p> 
 <p><a name="an_18:16">18:16</a> Nuk do të zbulosh lakuriqësinë e gruas së vëllait tënd; është lakuriqësia e vëllait tënd.</p> 
 <p><a name="an_18:17">18:17</a> Nuk do të zbulosh lakuriqësinë e një gruaje dhe të bijës së saj; nuk do të marrësh bijën e birit të saj, as bijën e bijës së saj për të zbuluar lakuriqësinë; janë të afërm të ngushtë të saj; është një incest.</p> 
 <p><a name="an_18:18">18:18</a> Nuk do të marrësh një grua bashkë me të motrën për ta bërë shemër, duke zbuluar lakuriqësinë e saj ndërsa tjetra është akoma gjallë.</p> 
 <p><a name="an_18:19">18:19</a> Nuk do t'i afrohesh një gruaje për të zbuluar lakuriqësinë e saj në periudhën e papastërtisë së saj të shkaktuar nga zakonet.</p> 
 <p><a name="an_18:20">18:20</a> Nuk do të kesh marrëdhënie seksuale me gruan e fqinjit tënd për t'u ndotur me të.</p> 
 <p><a name="an_18:21">18:21</a> Nuk do të lejosh që asnjë prej trashëgimtarëve të tu t'i ofrohet Molekut; dhe nuk do të përdhosësh emrin e Perëndisë tënd. Unë jam Zoti.</p> 
 <p><a name="an_18:22">18:22</a> Nuk do të kesh marrëdhënie seksuale me një burrë, ashtu si bëhet me një grua; është një gjë e neveritshme.</p> 
 <p><a name="an_18:23">18:23</a> Nuk do të bashkohesh me asnjë kafshë duke u ndotur me të; gjithashtu asnjë grua të mos i afrohet një kafshe për t'u bashkuar me të; është një degjenerim i neveritshëm.</p> 
 <p><a name="an_18:24">18:24</a> Mos u ndotni me asnjë nga këto gjëra, sepse me gjithë këto gjëra janë ndotur kombet që po bëhem gati t'i përzë përpara jush.</p> 
 <p><a name="an_18:25">18:25</a> Vendi është ndotur; prandaj unë do ta dënoj për paudhësinë e tij, dhe vendi do të vjellë banorët e tij.</p> 
 <p><a name="an_18:26">18:26</a> Ju, pra, do të respektoni statutet dhe dekretet e mia dhe nuk do të kryeni asnjë nga ato gjëra të neveritshme, as ai që ka lindur në vend ashtu edhe i huaji që banon midis jush,</p> 
 <p><a name="an_18:27">18:27</a> (sepse të gjithë këto gjëra të neveritshme i kanë bërë banorët e vendit që ishin para jush, dhe vendi është ndotur),</p> 
 <p><a name="an_18:28">18:28</a> që edhe ju, po të jetë se e ndotni, vendi të mos ju vjellë ashtu si ka vjellë kombin që ishte para jush.</p> 
 <p><a name="an_18:29">18:29</a> Sepse cilido që kryen ndonjë prej këtyre gjërave të neveritshme, personat që i kryejnë do të shfarosen në mes të tyre.</p> 
 <p><a name="an_18:30">18:30</a> Do të respektoni, pra, urdhërimet e mia, nuk do të ndiqni asnjë nga zakonet e neveritshme që janë para jush dhe nuk do të ndoteni me to. Unë jam Zoti, Perëndia juaj".</p> 
 <p><a name="an_19:1">19:1</a> Zoti i foli akoma Moisiut, duke i thënë:</p> 
 <p><a name="an_19:2">19:2</a> "Foli tërë asamblesë së bijve të Izraelit dhe u thuaj atyre: Jini të shenjtë, sepse unë Zoti, Perëndia juaj, jam i shenjtë.</p> 
 <p><a name="an_19:3">19:3</a> Secili prej jush të respektojë nënën dhe atin e tij, po kështu të respektojë të shtunat e mia. Unë jam Zoti Perëndia juaj.</p> 
 <p><a name="an_19:4">19:4</a> Mos iu drejtoni idhujve dhe mos bëni perëndi me metal të shkrirë. Unë jam Zoti, Perëndia juaj.</p> 
 <p><a name="an_19:5">19:5</a> Kur t'i ofroni një flijim falënderimi Zotit, do ta ofroni në mënyrë që të pëlqehet.</p> 
 <p><a name="an_19:6">19:6</a> Do të hahet po atë ditë që e ofroni dhe ditën vijuese; dhe në rast se mbetet diçka deri në ditën e tretë, do ta digjni me zjarr.</p> 
 <p><a name="an_19:7">19:7</a> Në rast se hahet ndonjë pjesë e tij ditën e tretë është një gjë e neveritshme; flijimi nuk do të pëlqehet.</p> 
 <p><a name="an_19:8">19:8</a> Prandaj kushdo që e ha do të rëndohet me fajin e paudhësisë së tij, sepse ka përdhosur atë që është e shenjtë për Zotin; ky njeri do të shfaroset në mes të popullit të tij.</p> 
 <p><a name="an_19:9">19:9</a> Kur do të korrni tokat tuaja, nuk do të korrësh deri në cepat e arës sate dhe nuk do të mbledhësh kallinjtë që kanë mbetur pas korrjes sate;</p> 
 <p><a name="an_19:10">19:10</a> dhe në vreshtin tënd nuk do të kthehesh prapë, as do të mbledhësh bistakët e mbetur nga vreshti yt; do t'i lësh për të varfrin dhe për të huajin. Unë jam Zoti, Perëndia juaj.</p> 
 <p><a name="an_19:11">19:11</a> Nuk do të vidhni, nuk do të gënjeni dhe nuk do të mashtroni njëri-tjetrin.</p> 
 <p><a name="an_19:12">19:12</a> Nuk do të bëni betim të rremë në emrin tim, nuk do të përdhosni emrin e Perëndisë tuaj. Unë jam Zoti.</p> 
 <p><a name="an_19:13">19:13</a> Nuk do të mundosh fqinjin tënd dhe as do ta vjedhësh; mëditjen e punëtorit mos e mbaj te ti deri në mëngjesin vijues.</p> 
 <p><a name="an_19:14">19:14</a> Nuk do të mallkosh të shurdhërin dhe nuk do të vësh asnjë pengesë para të verbrit, por do të kesh frikë nga Perëndia yt. Unë jam Zoti.</p> 
 <p><a name="an_19:15">19:15</a> Nuk do të bësh padrejtësi gjatë gjykimit; nuk do të tregohesh i anshëm me të varfërin as do të nderosh personat e fuqishëm; por do të gjykosh të afërmin tënd me drejtësi.</p> 
 <p><a name="an_19:16">19:16</a> Nuk do të shkosh e të sillesh duke shpifur nëpër popullin tënd, as do të mbash qëndrim kundër jetës të të afërmit tënd. Unë jam Zoti.</p> 
 <p><a name="an_19:17">19:17</a> Nuk do të urresh vëllanë tënd në zemrën tënde; qorto gjithashtu fqinjin tënd, por mos u ngarko me asnjë mëkat për shkak të tij.</p> 
 <p><a name="an_19:18">19:18</a> Nuk do të hakmerresh dhe nuk do të mbash mëri kundër bijve të popullit tënd, por do ta duash të afërmin tënd si veten tënde. Unë jam Zoti.</p> 
 <p><a name="an_19:19">19:19</a> Të respektoni statutet e mia. Nuk do të bashkosh kafshë të llojeve të ndryshme; nuk do të mbjellësh arën tënde me lloje të ndryshme farërash, nuk do të veshësh asnjë palë rroba të endura me materiale të ndryshme.</p> 
 <p><a name="an_19:20">19:20</a> Në qoftë se dikush ka marrëdhënie seksuale me një grua që është skllave e premtuar një njeriu, por që nuk është shpenguar dhe nuk ka fituar lirinë, do të dënohen që të dy, por nuk do të dënohen me vdekje, sepse ajo nuk ishte e lirë.</p> 
 <p><a name="an_19:21">19:21</a> Burri do t'i çojë Zotit, në hyrje të çadrës së mbledhjes, një dash si fli për shkeljen;</p> 
 <p><a name="an_19:22">19:22</a> dhe me dashin e flijimit për shkeljen prifti do të bëjë për të shlyerjen përpara Zotit për mëkatin që ai ka kryer; dhe mëkati që ai ka kryer do t'i falet.</p> 
 <p><a name="an_19:23">19:23</a> Kur të hyni në vendin tuaj dhe të keni mbjellë lloj-lloj drurësh frutorë, do t'i konsideroni frutat e tyre si të parrethprera; për tre vjet do të jenë për ju si të parrethprera; prandaj nuk duhet të hahen.</p> 
 <p><a name="an_19:24">19:24</a> Por vitin e katërt të gjitha frutat e tyre do të jenë të shenjtëruara, do të jenë për lavdinë e Zotit.</p> 
 <p><a name="an_19:25">19:25</a> Vitin e pestë do të hani frutat e tyre, me qëllim që prodhimi i tyre të mund të rritet. Unë jam Zoti, Perëndia juaj.</p> 
 <p><a name="an_19:26">19:26</a> Nuk do të hani asgjë që përmban gjak. Nuk do të zbatoni asnjë lloj shortarie ose magjie.</p> 
 <p><a name="an_19:27">19:27</a> Nuk do t'i prisni rrumbullak flokët anëve të kokës, as do të shkurtosh fundin e mjekrës sate.</p> 
 <p><a name="an_19:28">19:28</a> Nuk do të bëni asnjë prerje në mishin tuaj për një të vdekur, nuk do të bëni asnjë tatuazh mbi trupin tuaj. Unë jam Zoti.</p> 
 <p><a name="an_19:29">19:29</a> Mos e ndot bijën tënde duke e bërë kurvë, që vendi të mos jepet pas kurvërisë dhe të mos mbushet me prapësi.</p> 
 <p><a name="an_19:30">19:30</a> Të respektoni të shtunat e mia dhe do të keni respekt për shenjtëroren time. Unë jam Zoti.</p> 
 <p><a name="an_19:31">19:31</a> Mos iu drejtoni mediumeve dhe magjistarëve; mos u konsultoni për të mos u ndotur me anë të tyre. Unë jam Zoti, Perëndia juaj.</p> 
 <p><a name="an_19:32">19:32</a> Çohu në këmbë para atij që ka kokën të zbardhur, nderoje plakun dhe ki frikë nga Perëndia yt. Unë jam Zoti.</p> 
 <p><a name="an_19:33">19:33</a> Kur një i huaj banon bashkë me ju në vendin tuaj, mos e trajtoni keq.</p> 
 <p><a name="an_19:34">19:34</a> Të huajin që banon midis jush ta trajtoni njëlloj si ai që ka lindur midis jush; ti do ta duash si veten tënde, sepse edhe ju ishit të huaj në vendin e Egjiptit. Unë jam Zoti, Perëndia juaj.</p> 
 <p><a name="an_19:35">19:35</a> Nuk do të bëni padrejtësi në gjykime, përsa u përket masave të gjatësisë, të peshës dhe të kapacitetit.</p> 
 <p><a name="an_19:36">19:36</a> Do të keni peshore të sakta, pesha të sakta, efa të saktë, hin të saktë. Unë jam Zoti, Perëndia juaj që ju nxori nga vendi i Egjiptit.</p> 
 <p><a name="an_19:37">19:37</a> Do të respektoni, pra, të gjitha statutet dhe dekretet e mia dhe do t'i vini në zbatim. Unë jam Zoti.</p> 
 <p><a name="an_20:1">20:1</a> Zoti i foli akoma Moisiut, duke i thënë:</p> 
 <p><a name="an_20:2">20:2</a> "Do t'u thuash bijve të Izraelit: Cilido nga bijtë e Izraelit ose nga të huajt që banojnë në Izrael do që t'i japë Molekut ndonjë nga trashëgimtarët e tij, do të dënohet me vdekje; populli i vendit do ta vrasë me gurë.</p> 
 <p><a name="an_20:3">20:3</a> Unë vet do ta kthej fytyrën time kundër këtij njeriu dhe do ta shfaros në mes të popullit të tij, sepse i ka dhënë Molekut disa nga trashëgimtarët e tij për të ndotur shenjtëroren time dhe për të përdhosur emrin tim të shenjtë.</p> 
 <p><a name="an_20:4">20:4</a> Dhe në rast se populli i vendit mbyll sytë para këtij njeriu, kur ai i jep trashëgimtarët e tij Molekut, dhe nuk e dënon me vdekje,</p> 
 <p><a name="an_20:5">20:5</a> do të jem unë që do ta kthej fytyrën time kundër këtij njeriu dhe kundër familjes së tij, do ta shfaros në mes të popullit të tij atë dhe tërë ata që kurvërohen me të, duke u shitur para Molekut.</p> 
 <p><a name="an_20:6">20:6</a> Dhe në rast se një person u drejtohet mediumeve dhe magjistarëve për t'u kurvëruar pas tyre, unë do ta kthej fytyrën time kundër këtij personi dhe do ta shfaros në mes të popullit të tij.</p> 
 <p><a name="an_20:7">20:7</a> Shenjtërohuni, pra, dhe qofshi të shenjtë, sepse unë jam Zoti, Perëndia juaj.</p> 
 <p><a name="an_20:8">20:8</a> Respektoni statutet e mia dhe i vini në zbatim. Unë jam Zoti që ju shenjtëron.</p> 
 <p><a name="an_20:9">20:9</a> Kushdo që mallkon të atin ose të ëmën, do të dënohet me vdekje, sepse ka mallkuar të atin o të ëmën; gjaku i tij do të bjerë mbi të.</p> 
 <p><a name="an_20:10">20:10</a> Në rast se ndonjëri shkel kurorën me gruan e një tjetri, në qoftë se shkel kurorën me gruan e fqinjit të tij, shkelësi dhe shkelësja e kurorës do të dënohen me vdekje.</p> 
 <p><a name="an_20:11">20:11</a> Në qoftë se dikush bie në shtrat me gruan e atit të tij, ai zbulon lakuriqësinë e të atit; prandaj që të dy do të dënohen pa tjetër me vdekje; gjaku i tyre do të bjerë mbi ta.</p> 
 <p><a name="an_20:12">20:12</a> Në rast se dikush bie në shtrat me nusen e birit të tij, që të dy do të dënohen me vdekje; kanë kryer një degjenerim të neveritshëm; gjaku i tyre do të bjerë mbi ta.</p> 
 <p><a name="an_20:13">20:13</a> Në qoftë se dikush ka marrëdhënie seksuale me një burrë ashtu si ato që bëhen me një grua, që të dy kanë kryer një degjenerim të neveritshëm, do të dënohen pa tjetër me vdekje; gjaku i tyre do të bjerë mbi ta.</p> 
 <p><a name="an_20:14">20:14</a> Në qoftë se dikush merr për grua bijën dhe nënën e saj, kemi një incest; do të digjen në zjarr si ai ashtu dhe ato, me qëllim që të mos ketë incest midis jush.</p> 
 <p><a name="an_20:15">20:15</a> Në rast se një burrë bashkohet me një kafshë, ai do të dënohet me vdekje; do të vritet edhe kafsha.</p> 
 <p><a name="an_20:16">20:16</a> Në rast se një grua i afrohet një kafshe për t'u bashkuar me të, do të vrasësh gruan dhe kafshën; do të dënohen pa tjetër me vdekje; gjaku i tyre do të bjerë mbi ta.</p> 
 <p><a name="an_20:17">20:17</a> Në qoftë se dikush merr motrën e vet, bijën e atit të tij ose bijën e nënës së tij dhe sheh lakuriqësinë e saj dhe ajo sheh lakuriqësinë e tij, ky është një turp; të dy do të shfarosen në sytë e bijve  të popullit të tyre; ai ka zbuluar  lakuriqësinë e motrës së vet; do të mbajë dënimin e paudhësisë së tij.</p> 
 <p><a name="an_20:18">20:18</a> Në rast se dikush bie në shtrat me një grua gjatë kohës së zakoneve të saj dhe zbulon lakuriqësinë e saj, ai ka zbuluar fluksin e saj dhe ajo ka zbuluar fluksin e gjakut të vet; që të dy do të shfarosen në mes të popullit të tyre.</p> 
 <p><a name="an_20:19">20:19</a> Nuk do të zbulosh lakuriqësinë e motrës së nënës sate ose të motrës së atit tënd, sepse në këtë mënyrë zbulohet lakuriqësia e një të afërmi të një gjaku; që të dy do të mbajnë dënimin e paudhësisë së tyre.</p> 
 <p><a name="an_20:20">20:20</a> Në qoftë se dikush bie në shtrat me gruan e ungjit të tij, ai zbulon lakuriqësinë e ungjit të tij; që të dy do të mbajnë dënimin për mëkatin e tyre; do të vdesin pa fëmijë.</p> 
 <p><a name="an_20:21">20:21</a> Në qoftë se dikush merr gruan e vëllait të tij, kjo është një gjë e papastër; ai ka zbuluar lakuriqësinë e vëllait të tij; nuk do të kenë fëmijë.</p> 
 <p><a name="an_20:22">20:22</a> Do të respektoni, pra, të gjitha statutet dhe dekretet e mia dhe do t'i vini në zbatim, me qëllim që vendi ku po ju çoj të banoni të mos ju vjellë jashtë.</p> 
 <p><a name="an_20:23">20:23</a> Dhe nuk do të ndiqni zakonet e kombeve që unë po bëhem gati t'i përzë përpara jush; ata i kanë bërë tërë këto gjëra, prandaj unë i urrej.</p> 
 <p><a name="an_20:24">20:24</a> Por juve ju thashë: Ju do të shtini në dorë vendin e tyre; do t'ju jap si pronë; është një vend ku rrjedh qumësht dhe mjaltë. Unë jam Zoti, Perëndia juaj, që ju ka ndarë nga popujt e tjerë.</p> 
 <p><a name="an_20:25">20:25</a> Do të dalloni, pra, kafshët e pastra nga ato të papastra, zogjtë e pastër nga ata të papastër, dhe nuk do bëheni të neveritshëm duke ngrënë kafshë, zogj o çfarëdo gjë që hiqet zvarrë mbi tokë dhe që unë i kam veçuar për ju si të papastra.</p> 
 <p><a name="an_20:26">20:26</a> Dhe do të jeni të shenjtë për mua, sepse unë, Zoti, jam i shenjtë, dhe ju kam ndarë nga popujt e tjerë me qëllim që të jeni të mitë.</p> 
 <p><a name="an_20:27">20:27</a> Në qoftë se një burrë apo një grua është medium apo magjistar, ata do të dënohen pa tjetër me vdekje; do t'i vrisni me gurë; gjaku i tyre do të bjerë mbi ta".</p> 
 <p><a name="an_21:1">21:1</a> Zoti i tha akoma Moisiut: "Folu priftërinjve, bijve të Aaronit, dhe u thuaj: Asnjë prift të mos ndotet për një të vdekur në mes të popullit të tij,</p> 
 <p><a name="an_21:2">21:2</a> veç se po të jetë një i afërm i tij i një gjaku: nëna, ati, biri, bija, vëllai</p> 
 <p><a name="an_21:3">21:3</a> dhe motra e tij ende e virgjër që jeton me të, dhe që nuk është martuar ende; për atë mund të ndotet.</p> 
 <p><a name="an_21:4">21:4</a> Duke qënë një udhëheqës në mes të popullit të tij, nuk do të ndotet duke përdhosur veten e tij.</p> 
 <p><a name="an_21:5">21:5</a> Priftërinjtë nuk do të bëjnë tonsurën mbi kokën e tyre, nuk do të rruajnë mjekrën e tyre dhe nuk do të bëjnë prerje mbi mishin e tyre.</p> 
 <p><a name="an_21:6">21:6</a> Do të jenë të shenjtë për Perëndinë e tyre dhe nuk do të përdhosin emrin e Perëndisë së tyre, sepse i ofrojnë flijime Zotit, të përgatitura me zjarr dhe bukën Perëndisë së tyre; prandaj do të jenë të shenjtë.</p> 
 <p><a name="an_21:7">21:7</a> Nuk do të marrin për grua një kurvë, as edhe një grua faqenxirë; nuk do të marrin një grua të ndarë nga burri, sepse janë të shenjtë ndaj Perëndisë së tyre.</p> 
 <p><a name="an_21:8">21:8</a> Ti do ta konsiderosh priftin të shenjtë, sepse ai i ofron bukën Perëndisë tënd; ai ka për të qënë i shenjtë për ty, sepse unë, Zoti që ju shenjtëroj, jam i shenjtë.</p> 
 <p><a name="an_21:9">21:9</a> Në rast se bija e një prifti humb nderin duke u bërë kurvë, ajo turpëron të atin: ajo do të digjet me zjarr.</p> 
 <p><a name="an_21:10">21:10</a> Por ai që është kryeprift midis vëllezërve të tij, mbi kokën e të cilit është vënë vaji i vajosjes dhe që është shenjtëruar për të veshur rrobat e shenjta, nuk do të zbulojë kokën dhe nuk do të shqyejë rrobat.</p> 
 <p><a name="an_21:11">21:11</a> Nuk do t'i afrohet asnjë kufome; nuk do të ndotet as për të atin, as për të ëmën.</p> 
 <p><a name="an_21:12">21:12</a> Nuk do të dalë nga shenjtërorja dhe nuk do të përdhosë shenjtëroren e Perëndisë së tij, sepse shenjtërimi i vajosjes nga ana e Perëndisë është mbi të. Unë jam Zoti.</p> 
 <p><a name="an_21:13">21:13</a> Do të marrë për grua një virgjëreshë.</p> 
 <p><a name="an_21:14">21:14</a> Nuk do të marrë as grua të ve, as të ndarë nga burri, as grua faqenxirë, as kurvë; por do të marrë për grua një virgjëreshë nga populli i tij.</p> 
 <p><a name="an_21:15">21:15</a> Nuk do të turpërojë trashëgimtarët e tij në mes të popullit; sepse unë jam Zoti që ju shenjtëron".</p> 
 <p><a name="an_21:16">21:16</a> Zoti i foli akoma Moisiut, duke i thënë:</p> 
 <p><a name="an_21:17">21:17</a> "Foli Aaronit dhe i thuaji: Në brezat e ardhshëm asnjë burrë nga fisi yt, që ka ndonjë gjymtim, nuk do të mund të afrohet për të ofruar bukën e Perëndisë së tij;</p> 
 <p><a name="an_21:18">21:18</a> sepse asnjë njeri që ka ndonjë gjymtim nuk do të mund të afrohet: as i verbri, as i çali as ai që ka një fytyrë të përçudnuar, ose ka një gjymtyrë të deformuar,</p> 
 <p><a name="an_21:19">21:19</a> një thyerje të këmbës apo të dorës,</p> 
 <p><a name="an_21:20">21:20</a> as gungaçi as shkurtabiqi as ai që ka një njollë në sy apo një ekzemë, a zgjeben apo herdhet të shtypura.</p> 
 <p><a name="an_21:21">21:21</a> Asnjë burrë nga fisi i priftit Aaron që ka ndonjë gjymtim nuk do të afrohet për t'i ofruar flijimet e bëra me zjarr Zotit. Ka një gjymtim; të mos afrohet për të ofruar bukën e Perëndisë së tij.</p> 
 <p><a name="an_21:22">21:22</a> Ai do të mund të hajë bukën e Perëndisë së tij, gjëra shumë të shenjta dhe gjëra të shenjta;</p> 
 <p><a name="an_21:23">21:23</a> nuk do t'i afrohet velit as edhe altarit, sepse ka një gjymtim. Nuk do të përdhosë vendet e mia të shenjta, sepse unë jam Zoti që i shenjtëroj".</p> 
 <p><a name="an_21:24">21:24</a> Dhe Moisiu ia tha këto gjëra Aaronit, bijve të tij dhe gjithë bijve të Izraelit.</p> 
 <p><a name="an_22:1">22:1</a> Zoti i foli akoma Moisiut, duke i thënë:</p> 
 <p><a name="an_22:2">22:2</a> "Folu Aaronit dhe bijve të tij që të heqin dorë nga gjërat e shenjta që më janë shenjtëruar nga bijtë e Izraelit dhe të mos përdhosin emrim tim të shenjtë. Unë jam Zoti.</p> 
 <p><a name="an_22:3">22:3</a> U thuaj atyre: "Cilido burrë i fisit tuaj që në brezat e ardhshme do t'u afrohet në gjendje papastërtie gjërave të shenjta, që bijtë e Izraelit ia kanë shenjtëruar Zotit, do të shfaroset nga prania ime. Unë jam Zoti.</p> 
 <p><a name="an_22:4">22:4</a> Asnjë burrë nga fisi i Aaronit, i sëmurë nga lebra ose me fluks qoftë, nuk do të hajë gjëra të shenjta deri sa të bëhet i pastër. Gjithashtu ai që prek çfarëdo gjë që është bërë e papastër nga kontakti  me një kufomë, apo ai që ka pasur një  lëshim fare,</p> 
 <p><a name="an_22:5">22:5</a> ose ai që ka prekur një zvarranik që e ka bërë të papastër, ose një njeri që i ka komunikuar një papastërti të çfarëdo lloji,</p> 
 <p><a name="an_22:6">22:6</a> personi që ka prekur këto gjëra do të jetë i papastër deri në mbrëmje dhe nuk ka për të ngrënë gjëra të shenjta para se të ketë larë trupin e tij me ujë;</p> 
 <p><a name="an_22:7">22:7</a> mbas perëndimit të diellit do të jetë i pastër dhe do të mund të hajë gjëra të shenjta, sepse janë ushqimi i tij.</p> 
 <p><a name="an_22:8">22:8</a> Prifti nuk do të hajë mish kafshe të ngordhur në mënyrë të natyrshme apo të shqyer, për të mos u bërë i papastër. Unë jam Zoti.</p> 
 <p><a name="an_22:9">22:9</a> Priftërinjtë do të respektojnë, pra, atë që kam urdhëruar, përndryshe do të mbajnë dënimin e mëkatit të tyre dhe do të vdesin sepse kanë përdhosur gjërat e shenjta. Unë jam Zoti që i shenjtëroj.</p> 
 <p><a name="an_22:10">22:10</a> Asnjë i huaj nuk do të hajë gjëra të shenjta; as një mik i priftit, as një rrogtar nuk do të mund të hajë gjërat e shenjta.</p> 
 <p><a name="an_22:11">22:11</a> Por në rast se prifti ble një person me paratë e tij, ky do të mund të hajë nga ky ushqim ashtu si edhe ata që kanë lindur në shtëpinë e tij; këta mund të hanë nga ushqimi i tij.</p> 
 <p><a name="an_22:12">22:12</a> Bija e priftit që është martuar me një të huaj nuk do të hajë gjëra të shenjta të ofruara për ngritje.</p> 
 <p><a name="an_22:13">22:13</a> Por në qoftë se bija e priftit ka mbetur e ve, apo është ndarë nga burri dhe nuk ka fëmijë, dhe është kthyer të rrijë me të atin ashtu si kur ishte e re, do të mund të hajë nga buka e atit të saj; po asnjë i huaj nuk do ta hajë atë.</p> 
 <p><a name="an_22:14">22:14</a> Në qoftë se dikush ha gabimisht një gjë të shenjtë, do t'i japë priftit gjënë e shenjtë, duke i shtuar një të pestën.</p> 
 <p><a name="an_22:15">22:15</a> Priftërinjtë nuk do të përdhosin, pra, gjërat e shenjta të bijve të Izraelit, që ata i ofrojnë Zotit për ngritje,</p> 
 <p><a name="an_22:16">22:16</a> dhe nuk do të bëjnë që ata të mbajnë dënimin e mëkatit për të cilin do të bëheshin fajtorë, duke ngrënë gjërat e tyre të shenjta; sepse unë, Zoti, i shenjtëroj"".</p> 
 <p><a name="an_22:17">22:17</a> Zoti i foli akoma Moisiut duke i thënë:</p> 
 <p><a name="an_22:18">22:18</a> "Folu Aaronit, bijve të tij dhe gjithë bijve të Izraelit dhe u thuaj atyre: Kushdo nga shtëpia e Izraelit ose nga të huajt në Izrael, që paraqet si olokaust për Zotin një ofertë për çfarëdo kushti ose çfarëdo dhurate sipas dëshirës;</p> 
 <p><a name="an_22:19">22:19</a> për të qënë i mirëpritur, do të ofrojë një mashkull, pa të meta, të marrë nga qetë, nga dhentë apo nga dhitë.</p> 
 <p><a name="an_22:20">22:20</a> Nuk do të ofroni asgjë që ka një të metë, sepse nuk do të ishte e pëlqyer.</p> 
 <p><a name="an_22:21">22:21</a> Kur dikush i ofron Zotit një flijim falënderimi, që është marrë nga kopeja apo nga tufa, qoftë për të përmbushur një kusht, qoftë si ofertë vullnetare, viktima për t'u pëlqyer duhet të jetë e përsosur; nuk duhet të ketë asnjë të metë.</p> 
 <p><a name="an_22:22">22:22</a> Nuk do t'i ofroni Zotit një viktimë të verbër, të çalë apo të gjymtuar, apo që ka ulcera, ekzemë ose zgjebe; dhe nuk do të bëni mbi altar flijime me zjarr për Zotin.</p> 
 <p><a name="an_22:23">22:23</a> Do të mund të paraqesësh si ofertë vullnetare një ka ose një dele që ka një këmbë shumë të gjatë apo shumë të shkurtër; por si kusht nuk do të ishte i mirëpritur.</p> 
 <p><a name="an_22:24">22:24</a> Nuk do t'i ofrosh Zotit asnjë kafshë me herdhe të vrara, a të shtypura, të këputura apo të prera; flijime të tilla nuk do të bëni në vendin tuaj.</p> 
 <p><a name="an_22:25">22:25</a> Nuk do pranoni nga i huaji asnjë nga këto viktima për ta ofruar si bukë të Perëndisë tuaj, sepse në to ka gjymtime dhe të meta; nuk do të pëlqeheshin për ju.</p> 
 <p><a name="an_22:26">22:26</a> Zoti i foli akoma Moisiut, duke i thënë:</p> 
 <p><a name="an_22:27">22:27</a> "Kur do të lindë një viç, a një qengj a një kec, do ta lini shtatë ditë me të ëmën; nga dita e tetë e tutje do të pëlqehet si flijim i bërë me zjarr për Zotin.</p> 
 <p><a name="an_22:28">22:28</a> Nuk do të therni një lopë apo një dele me gjithë të voglin e saj në të njëjtën ditë.</p> 
 <p><a name="an_22:29">22:29</a> Kur do t'i ofroni Zotit një flijim falënderimi, paraqiteni në mënyrë që të pëlqehet.</p> 
 <p><a name="an_22:30">22:30</a> Viktima do të hahet po atë ditë; nuk do të lini asgjë deri në mëngjes. Unë jam Zoti.</p> 
 <p><a name="an_22:31">22:31</a> Do të respektoni, pra, urdhërimet e mia dhe do t'i vini në zbatim. Unë jam Zoti.</p> 
 <p><a name="an_22:32">22:32</a> Nuk do të përdhosni emrin tim të shenjtë, por do të shenjtërohem në mes të bijve të Izraelit. Unë jam Zoti që ju shenjtëron,</p> 
 <p><a name="an_22:33">22:33</a> që ju nxori nga vendi i Egjiptit për të qënë Perëndia juaj. Unë jam Zoti".</p> 
 <p><a name="an_23:1">23:1</a> Zoti i foli akoma Moisiut, duke i thënë:</p> 
 <p><a name="an_23:2">23:2</a> "Folu bijve të Izraelit dhe u thuaj atyre: Ja festat e Zotit, që ju do t'i shpallni si mbledhje të shenjta. Festat e mia janë këto:</p> 
 <p><a name="an_23:3">23:3</a> Do të punohet gjashtë ditë, por dita e shtatë është një e shtunë pushimi dhe mbledhjeje të shenjtë. Atë ditë nuk do të bëni asnjë punë; është e shtuna e shenjtëruar Zotit në të tëra vendet ku do të banoni.</p> 
 <p><a name="an_23:4">23:4</a> Këto janë festat e Zotit, mbledhjet e shenjta që ju do t'i shpallni në kohën e tyre.</p> 
 <p><a name="an_23:5">23:5</a> Muajin e parë, ditën e katërmbëdhjetë të muajit, midis dy mbrëmjeve, bien Pashkët e Zotit;</p> 
 <p><a name="an_23:6">23:6</a> dhe ditën e pesëmbëdhjetë të po atij muaji bie festa e bukës së ndorme për nder të Zotit; për shtatë ditë do të hani bukë të ndorme.</p> 
 <p><a name="an_23:7">23:7</a> Ditën e parë do të bëni një mbledhje të shenjtë; nuk do të bëni atë ditë asnjë punë të rëndë;</p> 
 <p><a name="an_23:8">23:8</a> dhe për shtatë ditë do t'i ofroni Zotit flijime të bëra me zjarr. Ditën e shtatë do të bëhet një mbledhje e shenjtë; gjatë asaj dite nuk do të bëni asnjë punë të rëndë".</p> 
 <p><a name="an_23:9">23:9</a> Zoti i foli akoma Moisiut, duke i thënë:</p> 
 <p><a name="an_23:10">23:10</a> "Folu bijve të Izraelit dhe u thuaj: Kur do të hyni në vendin që unë po ju jap dhe do të kryeni të korrat, do t'i çoni priftit një demet si prodhim i parë i korrjes suaj;</p> 
 <p><a name="an_23:11">23:11</a> Ai do ta tundë demetin përpara Zotit për ju, me qëllim që të pëlqehet; prifti do ta tundë një ditë pas së shtunës.</p> 
 <p><a name="an_23:12">23:12</a> Ditën gjatë së cilës do të tundni demetin, do t'i ofroni një qengj motak, pa të meta, si olokaust për Zotin.</p> 
 <p><a name="an_23:13">23:13</a> Blatimi i ushqimit që do ta shoqërojë do të jetë dy të dhjeta të efës majë mielli të përzier me vaj, si flijim i bërë me zjarr, me një erë të këndshme për Zotin; libacioni do të jetë një çerek hin verë.</p> 
 <p><a name="an_23:14">23:14</a> Nuk do të hani as bukë, as grurë të pjekur, as kallëza të freskëta, deri në atë ditë, deri sa të mos keni çuar ofertën e Perëndisë tuaj. Ky është një ligj i përjetshëm për të gjithë brezat tuaja, në të gjitha vendet ku do të banoni.</p> 
 <p><a name="an_23:15">23:15</a> Nga dita pas së shtunës, domethënë nga dita që keni çuar demetin e ofertës së tundur, do të numëroni shtatë të shtuna të plota.</p> 
 <p><a name="an_23:16">23:16</a> Do të numëroni pesëdhjetë ditë deri në ditën pas së shtunës së shtatë, pastaj do t'i ofroni Zotit një blatim të ri ushqimi.</p> 
 <p><a name="an_23:17">23:17</a> Do të çoni në banesat tuaja dy bukë për një ofertë të tundur prej dy të dhjeta të efës majë mielli; ato do të jenë pjekur me maja, si prodhime të para të ofruara për Zotin.</p> 
 <p><a name="an_23:18">23:18</a> Së bashku me këto bukë do të ofroni shtatë qengja motakë pa të meta, një dem të vogël dhe dy desh; ata do të jenë një olokaust për Zotin së bashku me blatimet e tyre ushqimore dhe me libacionet e  tyre; do të jetë një flijim me erë të këndshme  i bërë me zjarr për Zotin.</p> 
 <p><a name="an_23:19">23:19</a> Pastaj do të ofroni një cjap si fli për mëkatin dhe dy qengja motakë si flijim falënderimi.</p> 
 <p><a name="an_23:20">23:20</a> Prifti do t'i tundë bashkë me bukën e prodhimit të parë dhe me dy qengjat, si ofertë e tundur përpara Zotit; ata do t'i shenjtërohen Zotit dhe do t'i takojnë priftit.</p> 
 <p><a name="an_23:21">23:21</a> Po atë ditë do të shpallni një mbledhje të shenjtë. nuk do të bëni atë ditë asnjë punë të rëndë. Éshtë një ligj i përjetshëm për të gjithë brezat tuaj, në të gjitha vendet ku do të banoni.</p> 
 <p><a name="an_23:22">23:22</a> Kur do të korrni të mbjellat e tokës suaj, nuk do të korrni deri në cepat e arës sate dhe nuk do të mblidhni kallinjtë që kanë mbetur pas; do t'i lini për të varfrin dhe për të huajin. Unë jam Zoti, Perëndia juaj".</p> 
 <p><a name="an_23:23">23:23</a> Zoti i foli akoma Moisiut, duke i thënë:</p> 
 <p><a name="an_23:24">23:24</a> "Folu bijve të Izraelit dhe u thuaj: Në muajin e shtatë, ditën e parë të muajit do të bëni një pushim solemn, një kremtim festiv të njoftuar me buri, një mbledhje të shenjtë.</p> 
 <p><a name="an_23:25">23:25</a> Nuk do të bëni në atë ditë asnjë punë të rëndë dhe do t'i ofroni Zotit disa flijime të bëra me zjarr".</p> 
 <p><a name="an_23:26">23:26</a> Zoti i foli akoma Moisiut, duke i thënë:</p> 
 <p><a name="an_23:27">23:27</a> "Dita e dhjetë e këtij muaji të shtatë do të jetë dita e shlyerjes së mëkateve. Do të ketë për ju një mbledhje të shenjtë; do të përulni shpirtin tuaj dhe do t'i ofroni Zotit një flijim të bërë me zjarr.</p> 
 <p><a name="an_23:28">23:28</a> Gjatë kësaj dite nuk do kryeni asnjë punë, sepse është dita e shlyerjes për ju përpara Zotit, Perëndisë tuaj.</p> 
 <p><a name="an_23:29">23:29</a> Sepse çdo njeri që në këtë ditë nuk përulet, do të shfaroset në mes të popullit të tij.</p> 
 <p><a name="an_23:30">23:30</a> Dhe çdo person që gjatë kësaj dite do të bëjë çfarëdo pune, unë, këtë person do ta shfaros në mes të popullit të tij.</p> 
 <p><a name="an_23:31">23:31</a> Nuk do të kryeni asnjë punë. Éshtë një ligj i përjetshëm për të gjithë brezat tuaj, në të gjitha vendet ku do të banoni.</p> 
 <p><a name="an_23:32">23:32</a> Do të jetë për ju një e shtunë pushimi, gjatë së cilës do të përulni shpirtin tuaj; ditën e nëntë të muajit, nga mbrëmja deri në mbrëmjen vijuese, do të kremtoni të shtunën tuaj".</p> 
 <p><a name="an_23:33">23:33</a> Zoti i foli akoma Moisiut, duke i thënë:</p> 
 <p><a name="an_23:34">23:34</a> "Folu bijve të Izraelit dhe u thuaj atyre: Dita e pesëmbëdhjetë e këtij muaji të shtatë do të jetë festa e kasolleve për shtatë ditë, për nder të Zotit.</p> 
 <p><a name="an_23:35">23:35</a> Ditën e parë do të bëhet një mbledhje e shenjtë; nuk do të bëni gjatë kësaj dite asnjë punë të rëndë.</p> 
 <p><a name="an_23:36">23:36</a> Shtatë ditë me radhë do t'i ofroni Zotit një flijim të bërë me zjarr. Ditën e tetë do të keni një mbledhje të shenjtë dhe do t'i ofroni Zotit një flijim të bërë me zjarr. Éshtë dita e kuvendit madhështor,  nuk do të bëni gjatë kësaj dite asnjë  punë të rëndë.</p> 
 <p><a name="an_23:37">23:37</a> Këto janë festat e Zotit që ju do t'i shpallni si mbledhje të shenjta, për t'i ofruar Zotit një flijim të bërë me zjarr, një olokaust dhe një blatim ushqimi, një viktimë dhe libacione, çdo gjë në ditën e caktuar,</p> 
 <p><a name="an_23:38">23:38</a> përveç të shtunave të Zotit, përveç dhuratave dhe kushteve tuaja sipas dëshirës që do t'i paraqisni Zotit.</p> 
 <p><a name="an_23:39">23:39</a> Përveç kësaj ditën e pesëmbëdhjetë të muajit të shtatë, kur të keni vjelur prodhimet e tokës, do të kremtoni një festë për Zotin shtatë ditë me radhë; dita e parë do të jetë një ditë pushimi dhe dita  e tetë do të jetë gjithashtu një ditë  pushimi.</p> 
 <p><a name="an_23:40">23:40</a> Ditën e parë do të mblidhni frutat e drurëve madhështorë: degë palme, degë me gjethe të dendura dhe shelgje përrenjsh, dhe do të gëzoheni përpara Zotit, Perëndisë tuaj, shtatë ditë me radhë.</p> 
 <p><a name="an_23:41">23:41</a> Do ta kremtoni këtë festë për nder të Zotit shtatë ditë për çdo vit. Éshtë një ligj i përjetshëm për të gjithë brezat tuaj. Do ta kremtoni muajin e shtatë.</p> 
 <p><a name="an_23:42">23:42</a> Do të banoni në kasolle shtatë ditë me radhë; të gjithë ata që kanë lindur në Izrael do të banojnë në kasolle,</p> 
 <p><a name="an_23:43">23:43</a> me qëllim që pasardhësit tuaj të dinë që unë i kam detyruar bijtë e Izraelit të banojnë në kasolle, kur i nxora nga vendi i Egjiptit. Unë jam Zoti, Perëndia juaj".</p> 
 <p><a name="an_23:44">23:44</a> Kështu Moisiu u njoftoi bijve të Izraelit festat e Zotit.</p> 
 <p><a name="an_24:1">24:1</a> Zoti i foli akoma Moisiut, duke i thënë:</p> 
 <p><a name="an_24:2">24:2</a> "Urdhëro bijtë e Izraelit të të sjellin vaj të pastër ullinjsh të shtypur për dritën e shandanit, për t'i mbajtur llambat vazhdimisht të ndezura.</p> 
 <p><a name="an_24:3">24:3</a> Në çadrën e mbledhjes, jashtë velit që është përpara dëshmisë, Aaroni do të kujdeset për vazhdimësinë nga mbrëmja deri në mëngjes para Zotit. Éshtë një ligj i përjetshëm për të gjithë brezat tuaj.</p> 
 <p><a name="an_24:4">24:4</a> Ai do të kujdeset për llambat e shandanit prej floriri të pastër që janë para Zotit, për vazhdimësinë.</p> 
 <p><a name="an_24:5">24:5</a> Do të marrësh majë mielli dhe me të do të pjekësh dymbëdhjetë kulaç; çdo kulaç do të jetë dy të dhjetat e efës.</p> 
 <p><a name="an_24:6">24:6</a> Do t'i vendosësh në dy radhë, gjashtë në çdo radhë, mbi tryezën prej ari të pastër, përpara Zotit.</p> 
 <p><a name="an_24:7">24:7</a> Dhe në çdo radhë do të vësh temjan të pastër, i cili ka për të qenë një kujtim mbi bukën, si një flijim i bërë me zjarr për Zotin.</p> 
 <p><a name="an_24:8">24:8</a> Çdo të shtunë ai do t'i vendosë bukët përpara Zotit, në vazhdimësi; ato do të merren nga bijtë e Izraelit; kjo është një besëlidhje e përjetshme.</p> 
 <p><a name="an_24:9">24:9</a> Bukët i përkasin Aaronit dhe bijve të tij, dhe këta do t'i hanë në një vend të shenjtë, sepse do të jenë një gjë shumë e shenjtë për atë midis flijimeve të bëra me zjarr para Zotit. Éshtë një ligj i përjetshëm".</p> 
 <p><a name="an_24:10">24:10</a> Ndërkaq biri i një gruaje izraelite dhe i një egjiptasi doli në mes të bijve të Izraelit; dhe ndërmjet djalit të gruas izraelite dhe një izraeliti plasi një grindje.</p> 
 <p><a name="an_24:11">24:11</a> Biri i izraelites blasfemoi emrin e Zotit dhe e mallkoi atë; kështu e çuan te Moisiu. (Nëna e tij quhej Shelomith, ishte e bija e Dibrit, nga fisi i Danve).</p> 
 <p><a name="an_24:12">24:12</a> E futën në burg, deri sa t'u tregohej vullneti i Zotit.</p> 
 <p><a name="an_24:13">24:13</a> Dhe Zoti i foli Moisiut, duke i thënë:</p> 
 <p><a name="an_24:14">24:14</a> "Çoje atë blasfemues jashtë kampit; të gjithë ata që e kanë dëgjuar të vënë duart e tyre mbi kokën e tij dhe gjithë asambleja ta vrasë me gurë.</p> 
 <p><a name="an_24:15">24:15</a> Pastaj folu bijve të Izraelit dhe u thuaj atyre: "Kushdo që mallkon Perëndinë e tij, do të mbajë fajin e mëkatit të tij.</p> 
 <p><a name="an_24:16">24:16</a> Dhe kushdo që e shan emrin e Zotit do të dënohet me vdekje; tërë asambleja do ta vrasë me gurë. I huaj apo i lindur në vend, ai që blasfemon emrin e Zotit do të dënohet me vdekje.</p> 
 <p><a name="an_24:17">24:17</a> Kush ia heq jetën një njeriu, do të vritet.</p> 
 <p><a name="an_24:18">24:18</a> Kush rreh për vdekje një kafshë, do ta paguajë: jetë për jetë.</p> 
 <p><a name="an_24:19">24:19</a> Kur dikush i shkakton një dëmtim fqinjit të tij, ai do të pësojë po atë që i ka bërë tjetrit;</p> 
 <p><a name="an_24:20">24:20</a> thyerje për thyerje, sy për sy, dhëmb për dhëmb; ai do të pësojë po atë gjymtim që u ka shkaktuar të tjerëve.</p> 
 <p><a name="an_24:21">24:21</a> Kush rreh për vdekje një kafshë, do ta paguajë; por ai që ia heq jetën një njeriu do të vritet.</p> 
 <p><a name="an_24:22">24:22</a> Do të keni të njëjtin ligj për të huajin dhe për atë që ka lindur në vend; sepse unë jam Zoti, Perëndia juaj".</p> 
 <p><a name="an_24:23">24:23</a> Pastaj Moisiu u foli bijve të Izraelit, të cilët e çuan jashtë kampit atë blasfemues dhe e vranë me gurë. Kështu bijtë e Izraelit vepruan ashtu si e kishte urdhëruar Zoti Moisiun.</p> 
 <p><a name="an_25:1">25:1</a> Zoti i foli akoma Moisiut në malin Sinai, duke i thënë:</p> 
 <p><a name="an_25:2">25:2</a> "Folu bijve të Izraelit dhe u thuaj atyre: Kur do të hyni në vendin që unë po ju jap, toka do të respektojë një të shtunë pushimi për Zotin.</p> 
 <p><a name="an_25:3">25:3</a> Gjashtë vjet me radhë do të mbjellësh arën tënde, gjashtë vjet me radhë do të krasitësh vreshtin tënd dhe do të mbledhësh prodhimet;</p> 
 <p><a name="an_25:4">25:4</a> por viti i shtatë do të jetë një e shtunë pushimi për tokën, një e shtunë për nder të Zotit; nuk do të mbjellësh as arën tënde, as do të krasitësh vreshtin tënd.</p> 
 <p><a name="an_25:5">25:5</a> Nuk do të korrësh atë që rritet vetvetiu në prodhimin tënd dhe nuk do të vjelësh rrushin e vreshtit të pakrasitur; do të jetë një vit pushimi për tokën.</p> 
 <p><a name="an_25:6">25:6</a> Atë që toka do të prodhojë gjatë pushimit të saj do të shërbejë si ushqim për ty, për shërbëtorin ose shërbëtoren, për punëtorin tënd dhe për të huajin, me një fjalë për ata që banojnë me ty,</p> 
 <p><a name="an_25:7">25:7</a> për bagëtinë dhe kafshët që ndodhen në vendin tënd; tërë prodhimi i saj do të shërbejë si ushqim i tyre.</p> 
 <p><a name="an_25:8">25:8</a> Gjithashtu do të llogaritësh për vete shtatë të shtuna vitesh: shtatë herë shtatë vjet; këto shtatë javë vitesh do të bëjnë për ty një periudhë prej dyzet e nëntë vjetësh.</p> 
 <p><a name="an_25:9">25:9</a> Ditën e dhjetë të muajit të shtatë do t'i biesh burisë; ditën e shlyerjes do të bëni që të bjerë buria në të gjithë vendin.</p> 
 <p><a name="an_25:10">25:10</a> Dhe do të shenjtëroni vitin e pesëdhjetë dhe do shpallni në vend lirinë për të gjithë banorët e tij. Do të jetë për ju një jubile; secili prej jush do të kthehet në pronën e vet dhe secili prej jush do të kthehet në familjen e vet.</p> 
 <p><a name="an_25:11">25:11</a> Viti i pesëdhjetë do të jetë për ju një jubile; nuk do të mbillni dhe nuk do të korrni atë që rritet vetiu dhe nuk do të vilni vreshtat e pakrasitur.</p> 
 <p><a name="an_25:12">25:12</a> Sepse është jubileu; ai do të jetë i shenjtë për ju; do të hani prodhimet që ju japin arat.</p> 
 <p><a name="an_25:13">25:13</a> Në këtë vit të jubileut secili do të kthehet në pronën e vet.</p> 
 <p><a name="an_25:14">25:14</a> Në rast se i shisni diçka fqinjit tuaj, ose blini diçka nga fqinji juaj, nuk do t'i bëni asnjë të padrejtë njëri tjetrit.</p> 
 <p><a name="an_25:15">25:15</a> Do të blesh nga fqinji yt në bazë të numrit të viteve që kanë kaluar mbas jubileut, dhe ai do të të shesë në bazë të numrit të viteve të korrjes.</p> 
 <p><a name="an_25:16">25:16</a> Sa më tepër vite mbeten, aq më tepër do ta ngresh çmimin; sa më pak vite mbeten, aq më shumë do ta ulësh çmimin; sepse ai të shet në bazë të numrit të korrjeve.</p> 
 <p><a name="an_25:17">25:17</a> Asnjë nga ju të mos dëmtojë fqinjin e tij, por të keni frikë nga Perëndia juaj; sepse unë jam Zoti, Perëndia juaj.</p> 
 <p><a name="an_25:18">25:18</a> Ju do të vini në zbatim statutet e mia, do të respektoni dekretet e mia dhe do t'i zbatoni; kështu do të banoni të sigurt në vendin tuaj.</p> 
 <p><a name="an_25:19">25:19</a> Toka do të prodhojë frytet e saj dhe ju do t'i hani sa të ngopeni, dhe do të banoni të sigurt në të.</p> 
 <p><a name="an_25:20">25:20</a> Por në rast se thoni: "Çfarë do të hamë vitin e shtatë, po nuk mbollëm dhe nuk korrëm prodhimet tona?".</p> 
 <p><a name="an_25:21">25:21</a> Unë kam urdhëruar që bekimi im të vijë mbi ju vitin e gjashtë, dhe ai do t'ju japë një korrje që do të mjaftojë për tre vjet.</p> 
 <p><a name="an_25:22">25:22</a> Kështu vitin e tetë do të mbillni dhe do të hani nga korrja e vjetër deri në vitin e nëntë; do të hani nga korrja e vjetër deri sa të vijë e reja.</p> 
 <p><a name="an_25:23">25:23</a> Tokat nuk do të shiten për gjithnjë, sepse toka është imja; sepse ju jeni të huaj dhe qiramarrës tek unë.</p> 
 <p><a name="an_25:24">25:24</a> Prandaj në të gjithë vendin që keni pronë do të jepni të drejtën e shpengimit të tokës.</p> 
 <p><a name="an_25:25">25:25</a> Në qoftë se yt vëlla bëhet i varfër dhe shet një pjesë të pronës së tij, ai që ka të drejtën e shpengimit, i afërti i tij më i ngushtë, do të vijë dhe do të shpengojë atë që vëllai i tij ka shitur.</p> 
 <p><a name="an_25:26">25:26</a> Dhe në qoftë se dikush nuk ka njeri që të mund ta shpengojë pronën e tij, por arrin të gjejë vetë shumën e nevojshme për shpengimin,</p> 
 <p><a name="an_25:27">25:27</a> do të numërojë vitet që kaluan dhe do t'i japë blerësit shumën e viteve që mbeten akoma, dhe do të rifitojë kështu pronën e tij.</p> 
 <p><a name="an_25:28">25:28</a> Por në qoftë se nuk është në gjëndje ta shpengojë pronën e tij, ajo që ka shitur do të mbetet në dorë të blerësit deri në vitin e jubileut; atë vit do të shpengohet dhe do të kthehet në zotërim të tij.</p> 
 <p><a name="an_25:29">25:29</a> Në rast se dikush shet një shtëpi në një qytet të rrethuar me mure, ai ka të drejtë ta shpengojë gjatë një viti të tërë mbas shitjes se saj; e drejta e riblerjes zgjat një vit të tërë.</p> 
 <p><a name="an_25:30">25:30</a> Por në qoftë se shtëpia që ndodhet në qytetin e rrethuar me mure nuk është riblerë para se të ketë kaluar një vit i tërë, ajo do të mbetet për gjithnjë pronë e blerësit dhe e trashëgimtarëve të tij; nuk do të shpengohet me rastin e jubileut.</p> 
 <p><a name="an_25:31">25:31</a> Shtëpitë e fshatrave të parrethuara me mure do të konsiderohen përkundrazi si tokë bujqësore; mund të shpengohen dhe me rastin e jubileut do të jenë të shpenguara.</p> 
 <p><a name="an_25:32">25:32</a> Përsa u përket qyteteve të Levitëve, Levitët do të mund të riblejnë gjithnjë shtëpitë e qyteteve që ishin pronë e tyre.</p> 
 <p><a name="an_25:33">25:33</a> Në rast se pastaj dikush ble një shtëpi nga Levitët, shtëpia e shitur në qytet që është pronë e tyre do të shpengohet vitin e jubileut, sepse shtëpitë e qyteteve të Levitëve janë pronë e tyre, në mes të bijve të Izraelit.</p> 
 <p><a name="an_25:34">25:34</a> Por tokat e kullotës të qyteteve të tyre nuk mund të shiten, sepse janë pronë e përjetshme e tyre.</p> 
 <p><a name="an_25:35">25:35</a> Në rast se vëllai yt varfërohet dhe ndodhet ngushtë në mes tuaj, ti do ta përkrahësh si të huaj dhe si mik që të mund të jetojë pranë teje.</p> 
 <p><a name="an_25:36">25:36</a> Mos nxirr nga ai asnjë përfitim ose dobi; por ki frikë nga Perëndia yt, dhe vëllai yt do të jetojë pranë teje.</p> 
 <p><a name="an_25:37">25:37</a> Nuk do t'i japësh hua paratë e tua me kamatë, as do t'i japësh ushqimet e tua për të nxjerrë ndonjë përfitim.</p> 
 <p><a name="an_25:38">25:38</a> Unë jam Zoti, Perëndia juaj, që ju nxori nga vendi i Egjiptit që t'ju jap vendin e Kanaanit dhe që të jem Perëndia juaj.</p> 
 <p><a name="an_25:39">25:39</a> Në rast se vëllai yt që jeton pranë teje bëhet i varfër dhe shitet te ti, nuk do ta detyrosh të të shërbejë si skllav,</p> 
 <p><a name="an_25:40">25:40</a> por do të rrijë pranë teje si argat dhe si mik; do të të shërbejë deri në vitin e jubileut.</p> 
 <p><a name="an_25:41">25:41</a> Atëherë do të largohet prej teje, ai dhe bijtë e tij, dhe do të kthehet në familjen e tij; kështu do të rifitojë pronën e etërve të tij.</p> 
 <p><a name="an_25:42">25:42</a> Sepse ata janë shërbëtorët e mi, që unë i kam nxjerrë nga vendi i Egjiptit; nuk duhet, pra, të shiten si shiten skllevërit.</p> 
 <p><a name="an_25:43">25:43</a> Nuk do ta sundosh me ashpërsi, por të kesh frikë Perëndinë tënd.</p> 
 <p><a name="an_25:44">25:44</a> Sa për skllavin dhe skllaven që mund të kesh, do t'i marrësh nga kombet që ju rrethojnë; prej tyre do të blini skllavin dhe skllaven.</p> 
 <p><a name="an_25:45">25:45</a> Mund të blini gjithashtu skllevër ndër bijtë e të huajve që jetojnë midis jush dhe midis familjeve të tyre që gjenden midis jush dhe që kanë lindur në vendin tuaj; ata do të jenë pronë e juaj.</p> 
 <p><a name="an_25:46">25:46</a> Dhe mund t'ua lini si trashëgim bijve tuaj pas jush, si pronë e tyre; mund t'i shfrytëzoni si skllevër për gjithnjë; por, sa për vëllezërit tuaj, bijtë e Izraelit, askush nuk do të sundojë mbi tjetrin me ashpërsi.</p> 
 <p><a name="an_25:47">25:47</a> Në rast se një i huaj që jeton pranë teje pasurohet dhe vëllai yt që jeton pranë tij varfërohet, dhe i shitet të huajit ose mikut që ndodhet pranë teje, ose dikujt nga familja e të huajit,</p> 
 <p><a name="an_25:48">25:48</a> pas shitjes së tij, mund të blihet përsëri; mund ta riblejë një nga vëllezërit e tij.</p> 
 <p><a name="an_25:49">25:49</a> Mund ta riblejë ungji i tij ose biri i ungjit të tij; mund të riblihet nga një i afërt i po atij gjaku; ose po të ketë mjetet, mund të shpengohet vet.</p> 
 <p><a name="an_25:50">25:50</a> Do të bëjë llogarinë me blerësin e tij, qysh prej vitit që iu shit atij deri në vitin e jubileut; dhe çmimi që do të paguhet do të llogaritet në bazë të numrit të viteve, duke i vlerësuar ditët e tij si ato të një argati.</p> 
 <p><a name="an_25:51">25:51</a> Në qoftë se mbeten akoma shumë vjet, do ta paguajë shpengimin e tij në bazë të numrit të tyre dhe çmimit me të cilin qe blerë;</p> 
 <p><a name="an_25:52">25:52</a> po të jetë se mbeten vetëm pak vite për të arritur në jubile, do ta bëjë llogarinë me blerësin e tij dhe do ta paguajë çmimin e shpengimit të tij në bazë të pak viteve që kanë mbetur.</p> 
 <p><a name="an_25:53">25:53</a> Si argat le të mbetet bashkë me të zotin një vit pas tjetrit, por ky nuk do ta trajtojë me ashpërsi përpara syve të tua.</p> 
 <p><a name="an_25:54">25:54</a> Dhe po nuk u shpengua me asnjë nga këto mënyra, do të lihet i lirë në vitin e jubileut, ai dhe bijtë e tij.</p> 
 <p><a name="an_25:55">25:55</a> Sepse bijtë e Izraelit janë shërbëtorët e mi; janë shërbëtorët e mi, që i nxora nga vendi i Egjiptit. Unë jam Zoti, Perëndia juaj".</p> 
 <p><a name="an_26:1">26:1</a> "Nuk do të bëni idhuj, nuk do të ngrini figura të gdhendura ose ndonjë kolonë dhe nuk do të vendosni në vendin tuaj asnjë gur të stolisur me figura, me qëllim që të përuleni para tij; sepse unë jam Zoti, Perëndia juaj.</p> 
 <p><a name="an_26:2">26:2</a> Do të respektoni të shtunat e mia dhe do të respektoni shenjtëroren time. Unë jam Zoti.</p> 
 <p><a name="an_26:3">26:3</a> Në rast se silleni simbas statuteve të mia, në se respektoni urdhrat e mia dhe i zbatoni në praktikë,</p> 
 <p><a name="an_26:4">26:4</a> unë do t'ju jap shirat simbas stinëve, toka do të japë prodhimin e saj dhe drurët e fshatit do të japin frytet e tyre.</p> 
 <p><a name="an_26:5">26:5</a> Të shirat do të vazhdojnë deri në kohën e vjeljes së rrushit dhe vjelja e rrushit do të vazhdojë deri në kohën e mbjelljeve; do të hani bukën tuaj sa të ngopeni dhe do të banoni të sigurt në vendin tuaj.</p> 
 <p><a name="an_26:6">26:6</a> Unë do të bëj që të mbretërojë paqja në vend; do të bini në shtrat dhe askush nuk ka për t'ju trembur; do të zhduk nga vendi juaj kafshët e këqia dhe shpata nuk ka për të kaluar nëpër vendin tuaj.</p> 
 <p><a name="an_26:7">26:7</a> Ju do t'i ndiqni armiqtë tuaj dhe ata do të bien para jush të shpuar tej për tej nga shpata.</p> 
 <p><a name="an_26:8">26:8</a> Pesë prej jush do të ndjekin njëqind prej tyre, dhe njëqind prej jush do të ndjekin dhjetë mijë prej tyre, dhe armiqtë tuaj do të bien para jush të shpuar tej për tej nga shpata.</p> 
 <p><a name="an_26:9">26:9</a> Unë do të kthehem nga ju, do t'ju bëj pjellorë dhe do t'ju shumzoj, dhe kështu do të vërtetoj besëlidhjen time me ju.</p> 
 <p><a name="an_26:10">26:10</a> Ju do të hani nga prodhimi i vjetër, i ruajtur për një kohë të gjatë dhe do ta hiqni atë për t'i bërë vend prodhimit të ri.</p> 
 <p><a name="an_26:11">26:11</a> Unë do ta vendos banesën time midis jush dhe nuk do t'ju përzë.</p> 
 <p><a name="an_26:12">26:12</a> Do të eci midis jush dhe do të jem Perëndia juaj, dhe ju do të jeni populli im.</p> 
 <p><a name="an_26:13">26:13</a> Unë jam Zoti, Perëndia juaj, që ju nxori nga vendi i Egjiptit, që të mos ishit më skllevërit e tij; e kam thyer zgjedhën tuaj dhe kam bërë që të ecni me kokën lart.</p> 
 <p><a name="an_26:14">26:14</a> Por në rast se nuk më dëgjoni dhe nuk zbatoni në praktikë të gjitha urdhërimet e mia,</p> 
 <p><a name="an_26:15">26:15</a> në rast se përçmoni statutet e mia dhe shpirti juaj hedh poshtë dekretet e mia, duke mos zbatuar në praktikë të gjithë urdhërimet e mia, duke shkelur besëlidhjen time,</p> 
 <p><a name="an_26:16">26:16</a> edhe unë do ta bëj këtë për ju: do të çoj kundër jush tmerrin, ligështimin dhe ethet, të cilët do të konsumojnë sytë tuaj dhe do ta bëj jetën tuaj të meket; dhe do ta mbillni kot farën tuaj, sepse do ta hanë armiqtë tuaj.</p> 
 <p><a name="an_26:17">26:17</a> Do ta kthej fytyrën time kundër jush dhe armiqtë tuaj do t'ju mundin; do të sundoheni prej atyre që ju urrejnë dhe do t'ua mbathni këmbëve pa qenë të ndjekur nga askush.</p> 
 <p><a name="an_26:18">26:18</a> Dhe në qoftë se edhe mbas kësaj nuk më dëgjoni, unë do t'ju dënoj shtatë herë më tepër për mëkatet tuaja.</p> 
 <p><a name="an_26:19">26:19</a> Do ta thyej kryelartësinë e forcës suaj, do ta bëj qiellin tuaj si hekur dhe tokën tuaj si bakër.</p> 
 <p><a name="an_26:20">26:20</a> Forca juaj do të konsumohet më kot, sepse toka juaj nuk do të japë më prodhimet e saj, dhe drurët e fushës nuk do të japin më frutat e tyre.</p> 
 <p><a name="an_26:21">26:21</a> Dhe në rast se silleni si armiq të mi dhe nuk doni të më dëgjoni, unë do t'ju godas shtatë herë më tepër me plagë, simbas mëkateve tuaja.</p> 
 <p><a name="an_26:22">26:22</a> Do të dërgoj kundër jush bishat e fushës, që do të rrëmbejnë fëmijët tuaj, do të shfarosin bagëtinë tuaj, do t'ju pakësojnë shumë dhe do t'i bëjnë të shkreta rrugët tuaja.</p> 
 <p><a name="an_26:23">26:23</a> Dhe në se, me gjithë këto gjëra, nuk do të ndreqeni për t'u kthyer tek unë, por me sjelljen tuaj</p> 
 <p><a name="an_26:24">26:24</a> silleni si armiq të mi, edhe unë do të bëhem armiku juaj, dhe do t'ju godas shtatë herë më tepër për mëkatet tuaja.</p> 
 <p><a name="an_26:25">26:25</a> Dhe do të sjell kundër jush shpatën që do të kryejë hakmarrjen e besëlidhjes sime; ju do të mblidheni në qytetet tuaja, por unë do të dërgoj në mes jush murtajën dhe do të bini në duart e armikut.</p> 
 <p><a name="an_26:26">26:26</a> Kur do t'ju heq bukën e gojës, dhjetë gra do të pjekin bukën tuaj në të njëjtën furrë dhe do të racionojnë bukën tuaj, duke e shpërndarë me peshë; ju do të hani, por nuk do të ngopeni.</p> 
 <p><a name="an_26:27">26:27</a> Dhe në se, me gjithë këtë nuk do të më dëgjoni, por do të silleni si armiq të mi,</p> 
 <p><a name="an_26:28">26:28</a> edhe unë do të bëhem armiku i juaj plot mëri dhe do t'ju dënoj shtatë herë më shumë për mëkatet tuaja.</p> 
 <p><a name="an_26:29">26:29</a> Do të hani mishin e bijve tuaj dhe do të hani mishin e bijave tuaja.</p> 
 <p><a name="an_26:30">26:30</a> Unë do të shkatërroj vendet tuaja të larta, do të rrëzoj idhujtë tuaj dhe do t'i hedh kufomat tuaja mbi gërmadhat pa jetë të idhujve tuaj; dhe do t'ju urrej.</p> 
 <p><a name="an_26:31">26:31</a> Do t'i katandis qytetet tuaja në shkretëtira, do të shkretoj vendet tuaja të shenjta dhe nuk do të thith më erën e këndshme të parfumeve tuaja.</p> 
 <p><a name="an_26:32">26:32</a> Do të shkretoj vendin; dhe armiqtë tuaj që banojnë në të do të mbeten të habitur.</p> 
 <p><a name="an_26:33">26:33</a> Do t'ju shpërndaj midis kombeve dhe do të nxjerr shpatën kundër jush; vendi juaj do të shkretohet dhe qytetet tuaja do të jenë të shkretuara.</p> 
 <p><a name="an_26:34">26:34</a> Atëherë toka do të gëzojë të shtunat e saj për gjithë kohën që do të jetë e shkretuar dhe ju do të jeni në vendin e armiqve tuaj; kështu toka do të pushojë dhe do të gëzojë të shtunat e saj.</p> 
 <p><a name="an_26:35">26:35</a> Për gjithë kohën që do të mbetet e shkretuar do të gëzojë pushimin që nuk pati në të shtunat tuaja, kur banonit në të.</p> 
 <p><a name="an_26:36">26:36</a> Atyre prej jush që do të shpëtojnë do t'u kall në zemër tmerrin në vendin e armiqve të tyre; fërfërima e një gjethi që lëviz do t'i bëjë që t'ua mbathin këmbëve; do të turren ashtu siç iket përpara shpatës dhe do të bien pa i ndjekur askush.</p> 
 <p><a name="an_26:37">26:37</a> Do të përplasen njëri me tjetrin, ashtu si përpara shpatës, pa i ndjekur askush; dhe nuk do të mund të qëndroni përpara armiqve tuaj.</p> 
 <p><a name="an_26:38">26:38</a> Do të shuheni midis kombeve dhe vendi i armiqve tuaj do t'ju gëlltisë.</p> 
 <p><a name="an_26:39">26:39</a> Ata prej jush që do të mbijetojnë do të përgjërohen për shkak të paudhësisë së tyre në vendin e armiqve; edhe do të përgjërohen gjithashtu për shkak të paudhësisë së etërve të tyre.</p> 
 <p><a name="an_26:40">26:40</a> Por në se do të pranojnë paudhësinë e tyre dhe paudhësinë e etërve të tyre në shkeljet që kanë kryer kundër meje dhe gjithashtu sepse janë sjellë si armiq të mi,</p> 
 <p><a name="an_26:41">26:41</a> sa që më kanë shtyrë të bëhem armik i tyre dhe t'i çoj në vendin e armiqve të tyre; në rast se zemra e tyre e parrethprerë do të përulet dhe do të pranojë ndëshkimin e paudhësisë së tyre,</p> 
 <p><a name="an_26:42">26:42</a> atëherë unë do të kujtohem për besëlidhjen time të lidhur me Jakobin, do të kujtohem për besëlidhjen time të lidhur me Isakun dhe për besëlidhjen time me Abrahamin dhe do të kujtohem për vendin;</p> 
 <p><a name="an_26:43">26:43</a> sepse vendi do të braktiset prej tyre dhe do të gëzojë të shtunat e tij, ndërsa do të jetë i shkretuar pa ta; kështu ata do të pranojnë ndëshkimin e paudhësisë së tyre për faktin se kanë përçmuar  dekretet e mia dhe kanë kundërshtuar statutet  e mia.</p> 
 <p><a name="an_26:44">26:44</a> Megjithatë kur do të ndodhen në vendin e armiqve të tyre, unë nuk do t'i përçmoj dhe nuk do t'i urrej aq sa t'i asgjësoj krejt dhe të prish besëlidhjen time që kam lidhur me ta; unë jam Zoti, Perëndia i tyre;</p> 
 <p><a name="an_26:45">26:45</a> por për dashuri ndaj tyre do të kujtohem për besëlidhjen e lidhur me stërgjyshërit e tyre, që i nxora nga vendi i Egjiptit para syve të kombeve për të qënë Perëndia i tyre. Unë jam Zoti".</p> 
 <p><a name="an_26:46">26:46</a> Këto janë statutet, dekretet dhe ligjet që Zoti vendosi midis tij dhe bijve të Izraelit, mbi malin Sinai me anë të Moisiut.</p> 
 <p><a name="an_27:1">27:1</a> Zoti i foli akoma Moisiut, duke i thënë:</p> 
 <p><a name="an_27:2">27:2</a> "Folu bijve të Izraelit dhe u thuaj atyre: Kur një njeri lidh një kusht të rëndësishëm për t'i shenjtëruar Zotit një person dhe mendon t'i japë një barasvlerë,</p> 
 <p><a name="an_27:3">27:3</a> në rast se vlerësimi yt ka të bëjë me një mashkull njëzet vjeç e lart, deri në gjashtëdhjetë vjeç, atëherë vlerësimi yt do të jetë pesëdhjetë sikla argjendi, simbas siklit të shenjtërores.</p> 
 <p><a name="an_27:4">27:4</a> Po të jetë se ka të bëjë me një grua, vlerësimi yt do të jetë tridhjetë sikla.</p> 
 <p><a name="an_27:5">27:5</a> Për ata që janë pesë vjeç e lart, deri njëzet vjeç, vlerësimi yt do të jetë njëzet sikla për një mashkull dhe dhjetë sikla për një femër.</p> 
 <p><a name="an_27:6">27:6</a> Nga një muajsh e lart deri në pesë vjeç, vlerësimi yt do të jetë pesë sikla argjendi për një mashkull dhe tri sikla argjendi për një femër.</p> 
 <p><a name="an_27:7">27:7</a> Nga gjashtëdhjetë vjeç e lart vlerësimi yt do të jetë pesëmbëdhjetë sikla për një mashkull dhe dhjetë sikla për një femër.</p> 
 <p><a name="an_27:8">27:8</a> Por në se ai është tepër i varfër për të paguar shumën e kërkuar nga vlerësimi yt, atëherë do të paraqitet para priftit dhe ky do të bëjë vlerësimin. Prifti do ta bëjë vlerësimin duke pasur parasysh mjetet që ka ai që ka lidhur kushtin.</p> 
 <p><a name="an_27:9">27:9</a> Në rast se është puna për kafshë që mund t'i paraqiten si ofertë Zotit, çdo kafshë e ofruar Zotit do të jetë gjë e shenjtë.</p> 
 <p><a name="an_27:10">27:10</a> Ai nuk do të mund as ta zëvendësojë, as ta këmbejë, as një të mirë me një të keqe, as një të keqe me një të mirë; por, edhe sikur të këmbente një kafshë me një tjetër, që të dyja do të jenë gjë e shenjtë.</p> 
 <p><a name="an_27:11">27:11</a> Por në qoftë se është puna për një kafshë të papastër, që mund t'i ofrohet Zotit, atëherë ai do ta paraqesë kafshën para priftit;</p> 
 <p><a name="an_27:12">27:12</a> dhe prifti do të bëjë vlerësimin, qoftë kafsha e mirë apo e keqe; çfarëdo vlerësimi të bëjë prifti, ai do të vlejë.</p> 
 <p><a name="an_27:13">27:13</a> Por në qoftë se dikush dëshiron ta shpengojë, duhet të shtojë një të pestën e vlerësimit.</p> 
 <p><a name="an_27:14">27:14</a> Në rast se dikush shenjtëron shtëpinë e tij për ta bërë gjë të shenjtë për Zotin, prifti do të bëjë vlerësimin, qoftë ajo e mirë apo e keqe; çfarëdo vlerësimi të bëjë prifti ai do të vlejë.</p> 
 <p><a name="an_27:15">27:15</a> Dhe në se ai që ka shenjtëruar shtëpinë e tij dëshiron ta shpengojë, duhet t'i shtojë një të pestën e vlerësimit dhe ajo do të bëhet e tij.</p> 
 <p><a name="an_27:16">27:16</a> Në qoftë se dikush i shenjtëron Zotit një arë, pronë e tij, vlerësimi i saj do të bëhet në bazë të farës së nevojshme për të: pesëdhjetë sikla argjendi për një omer farë elbi.</p> 
 <p><a name="an_27:17">27:17</a> Në rast se e shenjtëron arën e tij nga viti i jubileut, çmimi do të mbetet ai i caktuar nga vlerësimi yt;</p> 
 <p><a name="an_27:18">27:18</a> por në rast se e shenjtëron arën e tij pas jubileut, prifti do të vlerësojë çmimin e saj duke llogaritur vitet që mbeten deri në jubile, duke pasur parasysh vlerësimin tënd.</p> 
 <p><a name="an_27:19">27:19</a> Dhe në qoftë se ai që ka shenjtëruar arën do ta shpengojë, duhet t'i shtojë një të pestën vlerësimit tënd dhe ajo do të mbetet e tij.</p> 
 <p><a name="an_27:20">27:20</a> Por në rast se nuk dëshiron ta shpengojë arën e tij ose ia ka shitur një tjetri, nuk do të mund ta shpengojë më;</p> 
 <p><a name="an_27:21">27:21</a> dhe ara, kur shpengohet në jubile, do të jetë e shenjtë për Zotin si një arë që i është caktuar Perëndisë, dhe do të bëhet pronë e priftit.</p> 
 <p><a name="an_27:22">27:22</a> Në rast se dikush i shenjtëron Zotit një arë të blerë prej tij dhe që nuk bën pjesë në pronën e tij,</p> 
 <p><a name="an_27:23">27:23</a> prifti do të caktojë vlerësimin e tij për të deri në vitin e jubileut, dhe ai person do të paguajë po atë ditë çmimin e caktuar, si një gjë të shenjtë për Zotin.</p> 
 <p><a name="an_27:24">27:24</a> Vitin e jubileut ara do t'i kthehet atij që i qe blerë dhe pasurisë së cilës ajo bënte pjesë.</p> 
 <p><a name="an_27:25">27:25</a> Të gjitha vlerësimet e tua do të bëhen në sikla të shenjtërores; një sikël vlen njëzet gere.</p> 
 <p><a name="an_27:26">27:26</a> Por asnjeri nuk mund t'i shenjtërojë pjelljet e para të bagëtisë, sepse si të parëlindur i përkasin Zotit; qoftë ka apo qengj, ai i takon Zotit.</p> 
 <p><a name="an_27:27">27:27</a> Në rast se është puna për një kafshë të papastër, do ta shpengojë simbas çmimit të caktuar nga vlerësimi yt, duke i shtuar një të pestën; në rast se nuk shpengohet, do të shitet me çmimin e caktuar simbas vlerësimit tënd.</p> 
 <p><a name="an_27:28">27:28</a> Megjithatë nuk do të mund të shitet a të shpengohet asgjë nga ato që i janë caktuar Zotit dhe që dikush ka caktuar për Zotin, midis tërë gjërave që i përkasin, qoftë një person, një kafshë o një copë  toke nga pasuria e tij; çdo gjë e caktuar  Perëndisë është një gjë shumë e shenjtë për Zotin.</p> 
 <p><a name="an_27:29">27:29</a> Asnjë person i caktuar të shfaroset nuk mund të shpengohet; ai duhet të vritet.</p> 
 <p><a name="an_27:30">27:30</a> Çdo e dhjetë e tokës, qoftë nga prodhimet e tokës, qoftë nga pemët e drurëve, i takon Zotit; është një gjë e shenjtëruar Zotit.</p> 
 <p><a name="an_27:31">27:31</a> Në se dikush do të shpengojë një pjesë të së dhjetës së vet, do t'i shtojë një të pestën.</p> 
 <p><a name="an_27:32">27:32</a> Dhe për të dhjetën e bagëtive të trasha dhe të imta, koka e dhjetë e të gjitha kafshëve që kalojnë nën shufrën do t'i shenjtërohet Zotit.</p> 
 <p><a name="an_27:33">27:33</a> Nuk do të bëjë dallim midis së mirës dhe të keqes, as do të bëjë këmbime; dhe po të këmbejë njërën me tjetrën, të dyja do të jenë gjë e shenjtë; nuk do të mund të shpengohen.</p> 
 <p><a name="an_27:34">27:34</a> Këto janë urdhërimet që Zoti i dha Moisiut për bijtë e Izraelit në malin Sinai.</p> 
 <p></p><hr>
 <center>
 <a href="num.htm">Next: Numbers</a></center>
 </body>