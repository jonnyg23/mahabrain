<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="col.htm">Previous</a> 
 <a href="th2.htm">Next</a> 
 </center>
 <hr>
  <h3 align="center">Romani Bible: 1 Thessalonians</h3> 
 <p><a name="an_1:1">1:1</a> Katar o Pavlo, o Silas, ai o Timote ka tume kai si ande khangeri ande Thesalonika, kai tume si le Devleske O Dat, ai ande le Devles Jesus Kristos o mishtimos ai e pacha te avel tumen dini katar O Del amaro Dat, ai le Devles Jesus Kristo.</p> 
 <p><a name="an_1:2">1:2</a> Ame naisisaras sagda le Devleske anda tumende savorhende, ai das ame sagda goji tumende kana rhugisavas. </p> 
 <p><a name="an_1:3">1:3</a> Seras ame angla Del amaro Dat sar sikadian tumaro pachamos, ai sar tumari dragostia dia tume voia te keren buchi le Devleske, ai sar tumaro pachamos ando Jesus Kristo ankerel.</p> 
 <p><a name="an_1:4">1:4</a> Amare phral, ame zhanas ke O Del drago sas tumenge, ai alosardia tume te aven leske. </p> 
 <p><a name="an_1:5">1:5</a> Ke andiam tumenge e lashi viasta, na ferdi le vorbensa, numa la putierasa kai avel katar O Swunto Duxo. Ai o pachamos kai si amen ando kado chachimos kai avel katar e viasta. Tume zhanen sar traiisardiam mashkar tumende pe tumaro mishtimos. </p> 
 <p><a name="an_1:6">1:6</a> Tume liam tume pala amende ai pala Kristo; chinuisardiam but, numa tume premisardian E Vorba le Devleski le raduimasa kai del O Swunto Duxo. </p> 
 <p><a name="an_1:7">1:7</a> No pe tumende sai len sama sa le phral kai si ande Macedonia ai ande Gretsia sar te traiin angla Del. </p> 
 <p><a name="an_1:8">1:8</a> E Vorba le Devleski tumendar avili, na ferdi ande Macedonia ai ande Gretsia, numa katar godi e viasta tumare pachamos ka ando Del ashundili. Ame chi mai trobul te mothas kanikaske. </p> 
 <p><a name="an_1:9">1:9</a> Savorhe den duma pa kodia kai premisardian ame kana geliam tumende, ai kai meklian le ikoni te bolden tume karing O Del, saxke te keren buchi le Devleski le zhuvindeske ai le chacheske; </p> 
 <p><a name="an_1:10">1:10</a> ai te azhukeren te avel lesko Shav anda rhaio, kai zhuvindisardia les andai martia, lesko Shav O Jesus Kristo, ai kai ankaladia ame avri anda xoli le Devleski kai si te avel.</p> 
 <p><a name="an_2:1">2:1</a> Zhanen mishto tume, amare phral, ke chi geliam tumende intaino. </p> 
 <p><a name="an_2:2">2:2</a> Tume zhanen ke chinuisardiam ai vunzhe vutisardia ame ando Filipi mai anglal sar te aresas tumende ande Thesalonika. Numa O Del dia ame e zor te anas tumenge e lashi viasta kai avel lestar, marka ke but roden te rimon. </p> 
 <p><a name="an_2:3">2:3</a> Ke amaro divano pa Del kai phenas le manushenge, nai xoxamlo vai bi vuzho, ai chi rodas te shubisaras kanikas. </p> 
 <p><a name="an_2:4">2:4</a> Numa das duma sagda sar O Del mangel, ke wo manglia ai dia ame peski lashi viasta te ingeras la. Ame chi rodas te avas drazhi le manushenge, numa le Devleske, wo kai lel sama le ginduria amare ileske. </p> 
 <p><a name="an_2:5">2:5</a> Tume zhanen ke shoxar chi kerdiam barimata ande amaro divano, ai vi chi garadiam ande amare vorbi ke mangas te nirisaras love, ai O Del zhanel! </p> 
 <p><a name="an_2:6">2:6</a> Chi rodiam te luvudil ame khonik, chi anda tumende, ai chi andal kolaver, ai te mangliamas sai thodiamas tume te le amari zor sar slugi le Kristoske. </p> 
 <p><a name="an_2:7">2:7</a> Numa lashe samas kana samas tumende, lashe sar iek dei kai lel sama peske glatendar. </p> 
 <p><a name="an_2:8">2:8</a> Pala amari dragostia tumenge, gata samas te das tume na ferdi e lashi viasta kai avel katar O Del numa vi amaro traio. Ke tume kadia de drago sanas amenge. </p> 
 <p><a name="an_2:9">2:9</a> Tume seren tume, amare phral, sar ame kerdiam buchi ai samas defial chine, ame kerdiam buchi vi adiese ai vi e riate, saxke te na las pe love chi ieskeske anda tumende, phendiam tumenge e lashi viasta kai avel katar O Del.</p> 
 <p><a name="an_2:10">2:10</a> Tume san amare marturia, ai vi O Del si amaro marturo: amaro traio mashkar tumende, tume kai pachan tume ando Del vuzho sas, vorta, ai bi doshako. </p> 
 <p><a name="an_2:11">2:11</a> Tume zhanen ke kerdiam swakonesa anda tumende sar kerel iek dat peske shavensa. </p> 
 <p><a name="an_2:12">2:12</a> Ame diam tume zor ando pachamos, ai raduisardiam tumare ile, ame mangliam tumendar sa amare ilesa te traiin iek traio kai si drago le Devleske, wo kai akhardia tume te aven ande lesko rhaio ai ande lesko luvudimos. </p> 
 <p><a name="an_2:13">2:13</a> Ame naisisaras le Devleske sagda anda iek kolaver diela, kana andian tumenge E Vorba le Devleski tume ashundian late, ai premisardian la na sar ek vorba kai avel katar o manush numa sar ek Vorba kai avel katar O Del, ai chaches si E Vorba le Devleski, ai e Vorba kerel buchi ande tumende kai pachan tume ande late. </p> 
 <p><a name="an_2:14">2:14</a> Tume murhe phral, kerdiliam tumensa sa kodola dieli kai kerdilia le Devleske khangeriange kai si ande Judea, kodole narodoske kai dinepe le Kristoske. Tume sanas chinuime katar o narodo kai si ande tumaro them sa sar won sas chinuime katar le Zhiduvuria. </p> 
 <p><a name="an_2:15">2:15</a> Won kai mudarde le Jesus Kristos ai le profeton, ai kai chinuisarde amen, won chi traiin sar mangel O Del ai won si duzhmaia sa le manushenge. </p> 
 <p><a name="an_2:16">2:16</a> Won thon zor te aterdiaren ame te ingeras ka kodola kai Nai Zhiduvuria, e Vorba kai anel lenge o skepimos. Kado si lengo mai baro bezex kai thode opral pa penge bezexa kai kerde mai anglal, numa e xoli le Devleski sa woi aresli len.</p> 
 <p><a name="an_2:17">2:17</a> Numa ame, amare phral, de sar geliamtar tumendar pe xantsi vriama, amaro stato nai tumensa, numa tume ande amare ile san, amenge si anda tumende ai sa amare ilesa mangas te mai dikhas tume! </p> 
 <p><a name="an_2:18">2:18</a> Ame mangliam te avas tumende, me, o Pavlo zumadem te kerav kodia butivar, numa o beng chi meklia ame. </p> 
 <p><a name="an_2:19">2:19</a> Tume, kai san amaro pachamos, raduimos, ai o semno ke nirisarasa, ai kai ame sai luvudisavas angla amaro Devles Jesus Kristo kana avela palpale. </p> 
 <p><a name="an_2:20">2:20</a> Tume san amaro luvudimos ai amaro raduimos!</p> 
 <p><a name="an_3:1">3:1</a> Kana ando gor nashti mai rhevdisarasas te azhukeras, ame mangliam te beshas korkorho ande Athens. </p> 
 <p><a name="an_3:2">3:2</a> Tradiam amare phrales, o Timote o pasturi le Devlesko, wo kai ingerel e lashi viasta pa Kristo, ame tradiam les tumende saxke te zuriarel tume, ai te zhutil tume ande tumaro pachamos, </p> 
 <p><a name="an_3:3">3:3</a> saxke swako anda tumende te na mekelpe te rimolpe palal vutuimata kai si ame. Tume zhanen ke kasavendar vutuimata si sa andal dieli kai aven amenge. </p> 
 <p><a name="an_3:4">3:4</a> Ke kana samas inker tumensa, phendiam tumenge mai anglal ke si te avas vutuime/chinuime; ai kadia kerdilia, tume zhanen mishto. </p> 
 <p><a name="an_3:5">3:5</a> Anda kodia kai ma nas ma rhavda te azhukerav, tradem amare phrales o Timote te dikhel sar si tumaro pachamos. Ke daravas ke o beng rimosardia tume, ai sa amari buchi kai kerdiam mashkar tumende avilino intaino.</p> 
 <p><a name="an_3:6">3:6</a> Numa akana o Timote avilo amende palpale tumendar, ai andai amenge lashe viasta anda tumaro pachamos ai anda tumari dragostia. Wo phendia amenge ke tume den tume goji sagda amende tumare ilesa, ai ke mangen te dikhen ame sa sar ame mangas te mai dikhas tumen. </p> 
 <p><a name="an_3:7">3:7</a> Amare phral, mashkar sa amare chinuimata ai sa amare vutuimata raduisailem kai ashundiam pa tumende, ai tumaro pachamos zhutisardia amare pachamos. </p> 
 <p><a name="an_3:8">3:8</a> Ke akana ame pale traiisaras ke tume ankeren zurales tumaro pachamos ando Kristo. </p> 
 <p><a name="an_3:9">3:9</a> Sar ame naisisarasa amare Devles dosta pa tumende pala sa o raduimos kai dian amen angla leste. </p> 
 <p><a name="an_3:10">3:10</a> Vi diese ai vi e riate ame mangas lestar amare ilesa te sai mai dikhas tume, ai te mai anas tumenge so mai trobul tume ka tumaro pachamos. </p> 
 <p><a name="an_3:11">3:11</a> Akana O Del Wo amaro Dat, ai le Devles O Jesus Kristo lasharen o drom saxke te zhas te dikhas tume! </p> 
 <p><a name="an_3:12">3:12</a> Ai O Jesus Kristo kerel tume te bariol mai but ai mai but e dragostia kai si tume iek kavreske, ai karing sa le manush, ai te avel tumari dragostia saikfielo sar si amari karing tumende. </p> 
 <p><a name="an_3:13">3:13</a> Wo vuzharela tumare ile, ai avena swuntsi ai bi doshako angla Del, amaro Dat, kana avela amaro Devles O Jesus Kristo peske shavensa kai pachaiepe ando leste.</p> 
 <p><a name="an_4:1">4:1</a> Murhe phral, sichilian amendar sar trobul te phiren te aven drago le Devleske. Ai me dikhav te keren kodia, numa akana ame mangas tumendar ai rhugisavas tumende ando anav le Kristosko, te keren mai mishto ai mai mishto. </p> 
 <p><a name="an_4:2">4:2</a> Tume zhanen so sichardiam tume ando anav le Kristosko.</p> 
 <p><a name="an_4:3">4:3</a> O Del mangel tume te aven swuntsi, ai te arakhen tume katar le dieli bi vuzhe (kurvia). </p> 
 <p><a name="an_4:4">4:4</a> Trobul swako anda tumende te inkerel pesko stato vuzho ai malado. </p> 
 <p><a name="an_4:5">4:5</a> Ai na te meken tume te avel tume ginduria bi vuzhe, sar le manush kai chi zhanen O Del. </p> 
 <p><a name="an_4:6">4:6</a> Ande kadia diela chi iek manush chi trobul te shubilpe karing pesko phral, vai te amilpe ka so si leske phralesko: ame vunzhe phendiam tumenge, ai phendiam tumenge mishto te arakhen tume, ke O Del xoliavola zurales pel manush kai keren kasavendar dieli bi vuzhe. </p> 
 <p><a name="an_4:7">4:7</a> Ke O Del akhardia ame te na traiisaras ando bi vuzhimos, numa ando vuzhimos. </p> 
 <p><a name="an_4:8">4:8</a> Anda kodia, o manush kai shudel kado sicharimos, chi shudel ieke manushes, numa le Devles, kai del tume O Swunto Duxo. </p> 
 <p><a name="an_4:9">4:9</a> Chi trobul ame te mai ramosaras tumenge pa dragostia, kai trobul te avel tume le phralenge kai zhanen le Devles. Ke tume sichilian korkorho katar O Del sar trobul te aven drazhi iek kavreske </p> 
 <p><a name="an_4:10">4:10</a> Ai zhanas ke kadia keren mashkar sa le phral kai si ande sa e Macedonia. Numa mangas tumendar amare phral te mai but aven drazhi iek kavreske. </p> 
 <p><a name="an_4:11">4:11</a> Ai thon zor te traiin ande pacha, ai len sama katar tumare dieli, ai te keren buchi tumare vastensa te avel tume so trobul tume, sar ame phendiam tumenge te keren, </p> 
 <p><a name="an_4:12">4:12</a> ai kadia aven respektime katar kodola kai chi zhanen le Devles, ai kadia chi trobula te mangen vari so katar le kolaver.</p> 
 <p><a name="an_4:13">4:13</a> Amare phral, ame mangas te zhanen o chachimos pa kodola kai mule (soven), saxke te na aven nekezhime sar le kolaver manush kai nai le chi iek azhukerimos. </p> 
 <p><a name="an_4:14">4:14</a> Ke ame pachas ame ke O Jesus mulo ai pale zhuvindisailo; sakadia pachan ame, ame zhanas ke O Del zhuvindila le Kristosa kodolen kai mule. </p> 
 <p><a name="an_4:15">4:15</a> Ame phenas tumenge kadia sar O Kristo phendia amenge, ame kai avasa inker zhuvinde kana O Kristo avela, ame chi zhasatar mai anglal sar le mule. </p> 
 <p><a name="an_4:16">4:16</a> Ke O Kristo Wo hulela anda rhaio ek tsipimasa, le glasosa le baro angelosko, le tuturazasa le Devleski, ai kodola kai mule ai pachaiepe ando Kristo zhuvindina mai anglal. </p> 
 <p><a name="an_4:17">4:17</a> Porme ame kai traiisa inker pe phuv avasa line opre lensa andel nuvuria, te zhas ka Kristo ando rhaio ai beshas sagda le Kristosa. </p> 
 <p><a name="an_4:18">4:18</a> Pala kodia, raduin iek kavres kadale vorbensa.</p> 
 <p><a name="an_5:1">5:1</a> Chi trobul tume murhe phral, te ramosaras tumenge pal vriami ai kana kadala dieli kerdiona. </p> 
 <p><a name="an_5:2">5:2</a> Ke tume zhanen mishto ke o dies kai avela O Kristo, avela sar iek chor kai avel e riate. </p> 
 <p><a name="an_5:3">5:3</a> Kana le manush mothona, "Pacha ai nai chi iek baio," antunchi si kai strazo o nasulimos perela pe lende ai nashtina te skepinpe, avela sar le dukha kai si la zhuvlia kana si phari. </p> 
 <p><a name="an_5:4">5:4</a> Numa tume murhe phral, chi san ando tuniariko, ai kodo dies chi trobul te avel pe tumende sar iek chor. </p> 
 <p><a name="an_5:5">5:5</a> Tume shavorhe san le vediariake, ai shavorhe le dieseske. Ame chi sam la rachake, chi le tuniarikoske. </p> 
 <p><a name="an_5:6">5:6</a> Ame chi trobul te sovas sar le kolaver; numa trobul te beshas vushtiarde ai te las sama. </p> 
 <p><a name="an_5:7">5:7</a> Ke e riate sovelpe; ai vi e riate macholpa. </p> 
 <p><a name="an_5:8">5:8</a> Numa ame sam le dieseske, ai trobul te las sama. Ame trobula te avel ame o pachamos ai e dragostia sar tsalia sastrune, ai o pachamos ke sam skepime sar iek staji sastruni. </p> 
 <p><a name="an_5:9">5:9</a> Ke O Del chi alosardia ame te avel leski xoli pe amende, numa te avel ame o skepimos katar O Jesus Kristo. </p> 
 <p><a name="an_5:10">5:10</a> Ke O Jesus Kristo mulo amenge, saxke, ame te traiisaras vai sovas, ame traiisa lesa. </p> 
 <p><a name="an_5:11">5:11</a> Den tume zor, ai zhutin iek kavres sar vunzhe keren.</p> 
 <p><a name="an_5:12">5:12</a> Amare phral, mangas tumendar te respektin kodolen kai keren buchi mashkar tumende, kodolen kai O Kristo thodia te ingeren tume po drom o lasho ai te sicharen tume. </p> 
 <p><a name="an_5:13">5:13</a> Sikaven lenge ke tume gindin pa lende, ai kai si tume e dragostia lenge palai buchi kai keren. Ai traiis ande pacha iek kavresa. </p> 
 <p><a name="an_5:14">5:14</a> Ame mangas tumendar, amare phral, te mothon kodolenge kai chi mangen te keren buchi. Pechin kodolen kai daran, ai zhutin kodolen kai si kovle ando pachamos, haliaren le ai te avel tume rhavda karing savorhende. </p> 
 <p><a name="an_5:15">5:15</a> Len sama te na kerel khonik nasulimos ke kerde leske nasulimos. Numa roden ande swako vriama te keren o mishtimos mashkar tumende, ai mashkar sa le manush. </p> 
 <p><a name="an_5:16">5:16</a> Te aven sagda pherdo raduimasa. </p> 
 <p><a name="an_5:17">5:17</a> Rhugin tume sa data. </p> 
 <p><a name="an_5:18">5:18</a> Naisin le Devleske ande soste godi. Ke so mangel O Del tumendar ande tumaro traio le Jesus Kristosa. </p> 
 <p><a name="an_5:19">5:19</a> Na aterdiaren e buchi le Swuntone Duxoski. </p> 
 <p><a name="an_5:20">5:20</a> Te na avel tumenge gratsia le profesi (na asan lende kai keren e buchi le Devleski). </p> 
 <p><a name="an_5:21">5:21</a> Numa len sama swako fielo. Garaven so si lasho. </p> 
 <p><a name="an_5:22">5:22</a> Ai arakhen tume katar so godi si nasulimos ai kai miazol bezex.</p> 
 <p><a name="an_5:23">5:23</a> O Del kai del e pacha te kerel te aven sa leske, te garavel tume sa antrego; tumaro gindo, tumaro traio, ai tumaro stato bi doshako o dies kai avela O Jesus Kristo. </p> 
 <p><a name="an_5:24">5:24</a> Ke kodo kai akhardia tume peste kerela kodia, ke wo kerel so mothol.</p> 
 <p><a name="an_5:25">5:25</a> Murhe phral, rhugin tume vi amenge. </p> 
 <p><a name="an_5:26">5:26</a> Ai chumiden sa le phralen sar phral. </p> 
 <p><a name="an_5:27">5:27</a> Mangav ma tumendar ando anav le Kristosko, jinen kado lil sa le phralenge.</p> 
 <p><a name="an_5:28">5:28</a> O mishtimos amaro Devlesko O Jesus Kristo te avel tumensa, Amen.</p> 
 <p></p><hr>
 <center>
 <a href="th2.htm">Next: 2 Thessalonians</a></center>
 </body>