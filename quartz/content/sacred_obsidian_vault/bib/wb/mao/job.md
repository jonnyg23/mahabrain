<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="est.htm">Previous</a> 
 <a href="psa.htm">Next</a> 
 </center>
 <hr>
  <h3 align="center">Maori Bible: Job</h3> 
 <p><a name="an_1:1">1:1</a> ¶ Tera tetahi tangata i te whenua o Uhu, ko Hopa tona ingoa; a ko taua tangata he tangata tapatahi, he tika, he tangata wehi ki te Atua, mawehe i te kino.</p> 
 <p><a name="an_1:2">1:2</a> Na ka puta ona uri, tokowhitu nga tama, tokotoru nga tamahine.</p> 
 <p><a name="an_1:3">1:3</a> Ko ana rawa hoki, e whitu mano nga hipi, e toru mano nga kamera, ko nga kau, e rima rau nga ioka, e rima rau nga kaihe uha, a ko ana pononga he tini noa atu; na reira nui atu taua tangata i nga tangata katoa o te rawhiti.</p> 
 <p><a name="an_1:4">1:4</a> ¶ Na ka haere ana tama, ka taka he hakari ki o ratou whare, he ra ki to tenei, he ra ki to tenei; a ka tukua he karere hei karanga i o ratou tuahine tokotoru kia kai tahi, kia inu tahi ratou.</p> 
 <p><a name="an_1:5">1:5</a> A ka taka nga ra o ta ratou kai hakari, ka unga tangata a Hopa, a whakatapua ana ratou, maranga wawe ana ia i te ata, whakaekea ana e ia he tahunga tinana, rite tonu ki a ratou katoa te maha; i mea hoki a Hopa, Tera pea kua hara aku tama, kua kan ga ki te Atua i roto i o ratou ngakau. Ko ta Hopa mahi tonu tenei i nga ra katoa.</p> 
 <p><a name="an_1:6">1:6</a> ¶ Na i tetahi o aua ra ka haere mai nga tama a te Atua, kia tu ai ratou i te aroaro o Ihowa, a haere ana mai a Hatana i roto i a ratou.</p> 
 <p><a name="an_1:7">1:7</a> Na ka mea a Ihowa ki a Hatana, I haere mai koe i hea? Ano ra ko Hatana ki a Ihowa, ka mea, I te kopikopiko, i te haereere i te whenua.</p> 
 <p><a name="an_1:8">1:8</a> Ano ra ko Ihowa ki a Hatana, Kua mahara ranei tou ngakau ki taku pononga, ki a Hopa, kahore hoki he rite mona i te whenua, he tangata ngakau tapatahi, he tika, e wehi ana i te Atua, e mawehe ana i te kino?</p> 
 <p><a name="an_1:9">1:9</a> Ano ra ko Hatana ki a Ihowa, ka mea, He wehi noa ianei to Hopa i te Atua?</p> 
 <p><a name="an_1:10">1:10</a> He teka ianei kua oti ia te karapoti e koe ki te taiepa, me tona whare, me ana mea katoa? Kua manaakitia e koe te mahi a ona ringa, kua nui haere hoki ana kararehe i runga i te whenua.</p> 
 <p><a name="an_1:11">1:11</a> Engari totoro tou ringa, pa atu ki ana mea katoa; ina, ka kanga ia i a koe ki tou aroaro.</p> 
 <p><a name="an_1:12">1:12</a> Ano ra ko Ihowa ki a Hatana, Nana, ko ana mea katoa kei tou ringa, kaua ia tou ringa e totoro ki a ia. Heoi haere atu ana a Hatana i te aroaro o Ihowa.</p> 
 <p><a name="an_1:13">1:13</a> ¶ Na, i tetahi o nga ra i te mea e kai ana ana tama, ana tamahine, e inu waina ana i roto i te whare o to ratou tuakana,</p> 
 <p><a name="an_1:14">1:14</a> Ka haere mai tetahi karere ki a Hopa, ka mea, I te parau nga kau, me te kai ano nga kaihe i to ratou taha:</p> 
 <p><a name="an_1:15">1:15</a> Na ka kokiri mai nga Hapeana, kahakina ana ratou; ko nga tangata hoki, patua iho ki te mata o te hoari; ko ahau anake kua mawhiti mai, toku kotahi, hei korero ki a koe.</p> 
 <p><a name="an_1:16">1:16</a> I tenei ano e korero ana, ka tae mai ano tetahi, ka mea, Kua taka iho he ahi na te Atua i te rangi, a toro ana i roto i nga hipi, i nga tangata, a pau noa, ko ahau anake kua mawhiti mai, toku kotahi, hei korero ki a koe.</p> 
 <p><a name="an_1:17">1:17</a> I tenei ano e korero ana, ka tae mai ano tetahi, ka mea, Wehea ake e nga Karari e toru nga matua, huaki ana ki nga kamera, kahakina ana e ratou; ko nga tangata patua iho ki te mata o te hoari, a ko ahau anake kua mawhiti mai, toku kotahi, hei ko rero ki a koe.</p> 
 <p><a name="an_1:18">1:18</a> I tenei ano e korero ana, ka tae mai ano tetahi, ka mea, Ko au atama, ko au tamahine, i te kai, i te inu waina i roto i te whare o to ratou tuakana;</p> 
 <p><a name="an_1:19">1:19</a> Na ko te putanga mai o tetahi hau nui i te koraha, patu pu ki nga koki e wha o te whare, hinga ana ki runga ki nga taitamariki; mate ake ratou; a ko ahau anake kua mawhiti mai, toku kotahi, hei korero ki a koe.</p> 
 <p><a name="an_1:20">1:20</a> ¶ Katahi ka whakatika a Hopa; haea ana e ia tona koroka; heua ana tona mahunga; takoto ana ki te whenua; koropiko ana,</p> 
 <p><a name="an_1:21">1:21</a> A ka mea ia, I puta tahanga mai ahau i te kopu o toku whaea, a ka hoki tahanga atu ano ahau ki reira. Na Ihowa i homai, na Ihowa i tango; kia whakapaingia te ingoa o Ihowa.</p> 
 <p><a name="an_1:22">1:22</a> I tenei katoa kihai a Hopa i hara, kihai ano i whakauware ki ta te Atua.</p> 
 <p><a name="an_2:1">2:1</a> ¶ He ra ano ka haere mai nga tama a te Atua, kia tu i te aroaro o Ihowa. A ka haere mai hoki a Hatana i roto i a ratou ki te aroaro o Ihowa tu ai.</p> 
 <p><a name="an_2:2">2:2</a> Na ka mea a Ihowa ki a Hatana, i haere mai koe i hea? Ano ra ko Hatana ki a Ihowa, I te kopikopiko, i te haereere i te whenua.</p> 
 <p><a name="an_2:3">2:3</a> Na ka mea a Ihowa ki a Hatana, Kua mahara ranei tou ngakau ki taku tangata, ki a Hopa? kahore he rite mona i te whenua, he tangata ngakau tapatahi, he tika, e wehi ana i te Atua, e mawehe ana i te kino; u tonu ano hoki tona tapatahitanga, ahakoa e whakaoho ana koe i ahau ki te he mona, kia whakangaromia noatia ia.</p> 
 <p><a name="an_2:4">2:4</a> Na ka utua e Hatana ta Ihowa, ka mea ia, He kiri mo te kiri; ae ra, ko nga mea katoa hoki a te tangata ka hoatu hei utu mona kia ora.</p> 
 <p><a name="an_2:5">2:5</a> Engari kia totoro atu tou ringa, kia pa ki tona wheua, ki ona kikokiko, ina, ka kanga ia i a koe ki tou aroaro.</p> 
 <p><a name="an_2:6">2:6</a> Na ka mea a Ihowa ki a Hatana, Nana, kei tou ringa ia: otiia kia tupato kei mate rawa ia.</p> 
 <p><a name="an_2:7">2:7</a> ¶ Heoi ka haere atu a Hatana i te aroaro o Ihowa; patua iho e ia a Hopa ki te whewhe kino i te kapu o tona waewae, a tae noa ki tona tumuaki.</p> 
 <p><a name="an_2:8">2:8</a> Na ka mau ia ki tetahi maramara rihi hei waru i a ia, a noho ana i roto i te pungarehu.</p> 
 <p><a name="an_2:9">2:9</a> Katahi tana wahine ka mea ki a ia, ka u tonu koia koe ki tou tapatahitanga? kanga te Atua, ka mate ai.</p> 
 <p><a name="an_2:10">2:10</a> Ano ra ko ia ki a ia, Rite tonu to kupu ki te kupu a tetahi o nga wahine kuware. Ha! kia whiwhi tatou ki te pai i te Atua, a kia kaua e whiwhi ki te kino? I tenei katoa kihai i hara nga ngutu o Hopa.</p> 
 <p><a name="an_2:11">2:11</a> ¶ Na, i te rongonga o nga hoa tokotoru o Hopa ki tenei aitua katoa i pa nei ki a ia, ka haere mai ratou i tona wahi, i tona wahi, a Eripata Temani, a Pirirara Huhi, a Topara Naamati: he mea whakarite hoki na ratou ki a ratou ano kia haere mai ki t e tangi ki a ia, ki te whakamarie i a ia.</p> 
 <p><a name="an_2:12">2:12</a> Na, i te marangatanga o o ratou kanohi i tawhiti, a kihai ratou i mohio ki a ia, na kua ara to ratou reo, tangi ana; haea ana tona koroka, tona koroka, ruia iho e ratou he puehu ki runga ki o ratou mahunga, he mea akiri atu whaka te rangi.</p> 
 <p><a name="an_2:13">2:13</a> Heoi noho ana ratou i tona taha ki te whenua, e whitu nga ra, e whitu nga po, kihai hoki i puaki he kupu a tetahi ki a ia: i kite hoki ratou he nui rawa tona pouri.</p> 
 <p><a name="an_3:1">3:1</a> ¶ I muri i tenei ka puaki te mangai o Hopa, a ka kanga e ia tona ra.</p> 
 <p><a name="an_3:2">3:2</a> Na ka oho a Hopa, ka mea,</p> 
 <p><a name="an_3:3">3:3</a> Kia ngaro te ra i whanau ai ahau, te po i korerotia ai, He tamaroa kei roto i te kopu.</p> 
 <p><a name="an_3:4">3:4</a> Waiho taua ra mo te pouri; kaua e tirohia iho e te Atua i runga; kaua hoki e whitingia e te marama.</p> 
 <p><a name="an_3:5">3:5</a> Kia poke ia i te pouri, i te atarangi hoki o te mate; kia tauria iho e te kapua; kia whakawehia ano hoki e te whakapouritanga o te ra.</p> 
 <p><a name="an_3:6">3:6</a> Na ko taua po, kia mau pu i te pouri kerekere: kei honoa ki nga ra o te tau; kei huihuia atu ina taua nga marama.</p> 
 <p><a name="an_3:7">3:7</a> Nana, kia mokemoke taua po, kaua te reo koa e uru ki roto.</p> 
 <p><a name="an_3:8">3:8</a> Kia kanga hoki e te hunga kanga i te ra, e te hunga mohio ki te whakaara rewiatana.</p> 
 <p><a name="an_3:9">3:9</a> Kia pouri nga whetu o tona kakarauritanga; kia tatari ki te marama, a kahore noa iho; kei kite hoki i te takiritanga ata.</p> 
 <p><a name="an_3:10">3:10</a> Mona kihai i tutaki i nga tatau o te kopu o toku whaea, kihai i huna i te mauiui kei kitea e ahau.</p> 
 <p><a name="an_3:11">3:11</a> ¶ He aha ahau te mate ai i te kopu? He aha te hemo ai i toku putanga mai i te kopu?</p> 
 <p><a name="an_3:12">3:12</a> He aha i rite wawe ai nga turi moku, me nga u hei ngote maku?</p> 
 <p><a name="an_3:13">3:13</a> Me i pena, kua ata takoto ahau, te ai he whakaohooho, moe ana ahau: katahi ahau ka whai okiokinga,</p> 
 <p><a name="an_3:14">3:14</a> I roto i nga kingi, i nga kaiwhakatakoto whakaaro o te whenua i hanga nei i nga wahi mokemoke mo ratou,</p> 
 <p><a name="an_3:15">3:15</a> I roto ranei i nga rangatira whai koura, o ratou nei whare ki tonu i te hiriwa:</p> 
 <p><a name="an_3:16">3:16</a> Kua kahore noa iho ranei, kua pera me te materoto e ngaro nei, me nga kohungahunga kahore nei e kite i te marama.</p> 
 <p><a name="an_3:17">3:17</a> Mutu ake i reira te whakararuraru a te hunga kino; okioki ana i reira te hunga kua mauiui nga uaua.</p> 
 <p><a name="an_3:18">3:18</a> Ata noho ana nga herehere i reira, te rongo i te reo o te kaitukino.</p> 
 <p><a name="an_3:19">3:19</a> Kei reira te iti, te rahi, kahore hoki he rangatira o te pononga.</p> 
 <p><a name="an_3:20">3:20</a> ¶ He aha te marama i homai ai ki te tangata kei roto nei i te mate? te ora ki te tangata kua kawa te wairua?</p> 
 <p><a name="an_3:21">3:21</a> E koingo nei ki te mate, heoi kahore noa iho; e keri ana kia taea ia, nui atu i te keri i nga taonga huna.</p> 
 <p><a name="an_3:22">3:22</a> Hari pu ratou, koa ana, ina kitea te urupa.</p> 
 <p><a name="an_3:23">3:23</a> He aha ano te marama i homai ai ki te tangata kua huna nei tona ara, kua oti nei te tutakitaki mai e te Atua?</p> 
 <p><a name="an_3:24">3:24</a> Kiano hoki ahau i kai, kua tae mai taku mapu: ano he wai oku hamama e ringihia ana.</p> 
 <p><a name="an_3:25">3:25</a> No te mea kua tae mai ki ahau te mea whakawehi e wehi nei ahau; ko taku e pawera nei kua pa ki ahau.</p> 
 <p><a name="an_3:26">3:26</a> Kahore oku humarie, kahore oku ata noho, ehara i te mea e okioki ana; na kua puta te raruraru.</p> 
 <p><a name="an_4:1">4:1</a> ¶ Katahi a Eripata Temani ka oho, ka mea,</p> 
 <p><a name="an_4:2">4:2</a> Ki te anga matou ki te korero ki a koe, e pouri ranei koe? otira e taea e wai te pehi te kupu?</p> 
 <p><a name="an_4:3">4:3</a> Nana, he tokomaha i whakaakona e koe: nau hoki i whakakaha nga ringa kahakore.</p> 
 <p><a name="an_4:4">4:4</a> Ara ana i au kupu te tangata e hinga ana; nau hoki i kaha ai nga turi kua piko.</p> 
 <p><a name="an_4:5">4:5</a> Inaianei kua tae mai ki a koe, a e hemo ana koe: e pa ana ki a koe, ohorere ana koe.</p> 
 <p><a name="an_4:6">4:6</a> He taka ianei kei tou wehi ki te Atua he okiokinga whakaaro mou? Kei te tapatahi o ou huarahi he tumanakohanga mou?</p> 
 <p><a name="an_4:7">4:7</a> ¶ Maharatia ra, ko wai o nga tangata harakore i huna? I ngaro ranei ki hea te hunga tika?</p> 
 <p><a name="an_4:8">4:8</a> Ko taku hoki tenei i kite ai, ko te hunga e parau ana i te he, e rua ana i te raruraru, ko ia ra ano ta ratou e kokoti ai.</p> 
 <p><a name="an_4:9">4:9</a> Huna ana ratou e te ha o te Atua, moti iho ratou i te hau o tona riri.</p> 
 <p><a name="an_4:10">4:10</a> Ko te hamama o te raiona, ko te reo o te raiona tutu, ko nga niho o nga kuao raiona, whati ana.</p> 
 <p><a name="an_4:11">4:11</a> Ngaro ana te raiona katua i te kore kai, a marara noa atu nga kuao a te raiona.</p> 
 <p><a name="an_4:12">4:12</a> ¶ Na i kawea pukutia mai he korero ki ahau, a kapohia ana e toku taringa he komuhumuhu.</p> 
 <p><a name="an_4:13">4:13</a> I nga whakaaroaronga, no nga kite o te po, i te mea ka au iho te moe a te tangata,</p> 
 <p><a name="an_4:14">4:14</a> Ka pa te wehi ki ahau, me te ihiihi, a wiri ana oku wheua katoa.</p> 
 <p><a name="an_4:15">4:15</a> Na ka tika atu he wairua i toku aroaro, tutu ana nga huruhuru o toku kikokiko.</p> 
 <p><a name="an_4:16">4:16</a> Tu ana ia, otiia kihai ahau i mohio ki tona mata; he ahua te mea i toku aroaro: tu puku ana; na ka rongo ahau i te reo e ki ana,</p> 
 <p><a name="an_4:17">4:17</a> He nui atu ranei te tika o te tangata i to te Atua? He nui atu ranei i to tona Kaihanga to ma o te tangata?</p> 
 <p><a name="an_4:18">4:18</a> Nana, kahore rawa ia e whakawhirinaki ki ana pononga; a ki tana, he he kei ana anahera.</p> 
 <p><a name="an_4:19">4:19</a> Tera atu to te hunga e noho ana i roto i nga whare uku, he puehu to ratou turanga; mongamonga kau ratou i te aroaro o te purehurehu.</p> 
 <p><a name="an_4:20">4:20</a> I waenganui o te ata, o te ahiahi, ka whakangaromia ratou; huna ana ratou ake tonu atu, te ai tetahi hei whakaaro atu.</p> 
 <p><a name="an_4:21">4:21</a> Kahore ranei to ratou taura here teneti i motuhia i roto i a ratou? Mate ana ratou, kahore hoki he matauranga.</p> 
 <p><a name="an_5:1">5:1</a> ¶ Tena ra, karanga; ka whakao ranei tetahi ki a koe? a ka anga atu koe ki a wai o te hunga tapu?</p> 
 <p><a name="an_5:2">5:2</a> E patua ana hoki te kuware e te aritarita, e whakamatea ana te whakaarokore e te hae.</p> 
 <p><a name="an_5:3">5:3</a> I kite ahau i te kuware e hou ana ona pakiaka; kitea rawatia ake kua kanga e ahau tona nohoanga.</p> 
 <p><a name="an_5:4">5:4</a> Kei tawhiti atu ana tama i te ora, mongamonga noa ratou i te kuwaha, kahore hoki he kaiwhakaora.</p> 
 <p><a name="an_5:5">5:5</a> Ko ana hua ka kainga e te tangata matekai, ka riro i a ia ahakoa i roto i te tataramoa, a ka hamama te mahanga ki o ratou rawa.</p> 
 <p><a name="an_5:6">5:6</a> ¶ Na e kore te he e puta ake i te puehu, e kore ano te raruraru e tupu ake i te oneone;</p> 
 <p><a name="an_5:7">5:7</a> I whanau te tangata ki te raruraru, tona rite kei nga korakora e rere nei whakarunga.</p> 
 <p><a name="an_5:8">5:8</a> Ko ahau ia ka rapu i ta te Atua; me tuku atu taku korero ki te Atua,</p> 
 <p><a name="an_5:9">5:9</a> E mahi nei i nga mea nunui e kore nei e taea te rapu atu, i nga mea whakamiharo e kore nei e taea te tatau;</p> 
 <p><a name="an_5:10">5:10</a> E homai nei i te ua ki te mata o te whenua, e unga nei i te wai ki te mata o nga parae;</p> 
 <p><a name="an_5:11">5:11</a> E whakanoho nei i te hunga iti ki te wahi tiketike, a whakanekehia ake ana te hunga pouri ki te ora.</p> 
 <p><a name="an_5:12">5:12</a> E haukoti nei i nga whakaaro o te hunga tinihanga, te taea e o ratou ringa ta ratou i mea ai.</p> 
 <p><a name="an_5:13">5:13</a> Mau ake i a ia te hunga whakaaro i to ratou tinihanga: pororaru iho nga whakaaro o te hunga kotiti ke.</p> 
 <p><a name="an_5:14">5:14</a> I te awatea nei, tutaki ana ratou ki te pouri; whawha ana ratou i te poutumarotanga, ano ko te po.</p> 
 <p><a name="an_5:15">5:15</a> Otiia e whakaorangia ana e ia te rawakore i te hoari, i to ratou mangai, i te ringa ano o te tangata kaha.</p> 
 <p><a name="an_5:16">5:16</a> Ka ai ano he tumanakohanga atu mo te ware; kokopi tonu ia te mangai o te kino.</p> 
 <p><a name="an_5:17">5:17</a> ¶ Nana, ka hari te tangata e akona ana e te Atua: na kaua e whakahawea ki te papaki a te Kaha Rawa.</p> 
 <p><a name="an_5:18">5:18</a> He whakamamae hoki tana, he takai ano; e patu ana ia, a ko ona ringa ano hei whakaora.</p> 
 <p><a name="an_5:19">5:19</a> E ono nga matenga e whakaora ai ia i a koe; ahakoa e whitu, e kore te he e pa ki a koe.</p> 
 <p><a name="an_5:20">5:20</a> I te matekai ka hokona koe e ia kei mate; i te tatauranga ano, kei pangia e te hoari.</p> 
 <p><a name="an_5:21">5:21</a> Ka huna koe i te whiu a te arero, e kore ano koe e wehi i te whakangaromanga ina tae mai.</p> 
 <p><a name="an_5:22">5:22</a> E kata ano koe ki te whakangaromanga raua ko te hemokai; e kore hoki koe e wehi i nga kirehe o te whenua.</p> 
 <p><a name="an_5:23">5:23</a> No te mea ka takoto tau kawenata ki nga kohatu o te parae; ka mau ano ta koutou rongo ko nga kirehe o te parae.</p> 
 <p><a name="an_5:24">5:24</a> Ka mohio ano koe e tu ana tou teneti i te aionuku, ka haereere ano koe ki tou nohoanga, te ai he hara.</p> 
 <p><a name="an_5:25">5:25</a> Ka mohio ano koe he nui ou uri, he pera ano tou whanau me te tarutaru o te whenua.</p> 
 <p><a name="an_5:26">5:26</a> Ka ata rite ou tau ina tae koe ki te urupa, ka pera ano me te puranga witi e hikitia ake ana i tona wa e rite ai.</p> 
 <p><a name="an_5:27">5:27</a> Nana, tenei, he mea rapu na matou ko te mea tika hoki ia; whakarangona mai, ka mohio iho hei pai mou.</p> 
 <p><a name="an_6:1">6:1</a> ¶ Na ka whakautu a Hopa, ka mea,</p> 
 <p><a name="an_6:2">6:2</a> Aue, me i ata paunatia toku mamae, me i huihuia, me i whakairihia toku aitua ki te pauna!</p> 
 <p><a name="an_6:3">6:3</a> Na inaianei taimaha ake i te onepu o te moana: heoi he ohorere rawa aku kupu.</p> 
 <p><a name="an_6:4">6:4</a> Kei roto hoki i ahau nga pere a te Kaha Rawa, inumia ake e toku wairua to ratou paihana: rarangi tonu mai nga whakawehi a te Atua hei hoariri moku.</p> 
 <p><a name="an_6:5">6:5</a> E tangi ano ranei te kaihe mohoao i te mea kei te tarutaru ia? e tangi ano ranei te kau i te mea e kai ana?</p> 
 <p><a name="an_6:6">6:6</a> E taea ranei te kai, te mea kahore nei ona ha, ki te kahore he tote? He reka ranei te whakakahukahu o te hua manu?</p> 
 <p><a name="an_6:7">6:7</a> Hore rawa toku wairua e mea kia pa atu ki ena; to ratou rite ki ahau kei te kai whakarihariha.</p> 
 <p><a name="an_6:8">6:8</a> ¶ Aue, me i riro mai taku i tono ai, me i homai e te Atua taku e tumanako nei!</p> 
 <p><a name="an_6:9">6:9</a> Me i pai hoki te Atua kia whakangaromia ahau, kia tukua mai tona ringa hei hatepe i ahau!</p> 
 <p><a name="an_6:10">6:10</a> Penei kua ai ano he whakamarie moku; ae, ka tino hari ahau ki te mamae, kahore nei e tohu i ahau: kihai hoki nga kupu a te Mea Tapu i huna e ahau.</p> 
 <p><a name="an_6:11">6:11</a> He aha toku kaha, e tatari ai ahau? He aha hoki toku mutunga, e whakamanawanui ai ahau?</p> 
 <p><a name="an_6:12">6:12</a> He kaha kohatu ranei toku kaha? He parahi ranei oku kikokiko?</p> 
 <p><a name="an_6:13">6:13</a> Ehara ranei i te mea kahore he awhina moku i roto i ahau, a kua oti te ngoi te pei i roto i ahau?</p> 
 <p><a name="an_6:14">6:14</a> ¶ Ko te tangata e ngoikore ana te ngakau kia puta mai te aroha o tona hoa ki a ia, ahakoa kua mahue i a ia te wehi i te Kaha Rawa.</p> 
 <p><a name="an_6:15">6:15</a> He mahi tinihanga ta oku teina, he pera me ta te awa; rere ana ratou ano he waipuke awaawa,</p> 
 <p><a name="an_6:16">6:16</a> Kua mangu nei i te hukapapa, ngaro ana te hukarere i roto.</p> 
 <p><a name="an_6:17">6:17</a> I te wa e mahana ai, ka memeha atu; i te weraweratanga, moti iho ratou i to ratou wahi.</p> 
 <p><a name="an_6:18">6:18</a> Ka peka ke nga tira e haere ana ra reira; riro ana ki te kore, a ngaro iho.</p> 
 <p><a name="an_6:19">6:19</a> Tirotirohia ana e nga tira o Tema; taria atu ana e nga tangata haere o Hepa.</p> 
 <p><a name="an_6:20">6:20</a> Whakama ana ratou mo ratou i whakamanawa atu ki reira; te taenga ki aua awa, kanakana kau ana.</p> 
 <p><a name="an_6:21">6:21</a> Na he kahore noa iho koutou; ka kite koutou i te mea whakamataku, a ka wehi.</p> 
 <p><a name="an_6:22">6:22</a> ¶ I mea ranei ahau, Homai ki ahau? He hakari ranei maku e homai i o koutou rawa?</p> 
 <p><a name="an_6:23">6:23</a> I mea ranei, whakaorangia ahau i te ringa o te hoariri? Hokona ahau i roto i te ringa o te kaitukino?</p> 
 <p><a name="an_6:24">6:24</a> Whakaakona ahau, a ka whakarongo puku ahau; whakaaturia ki ahau te mea i he ai ahau.</p> 
 <p><a name="an_6:25">6:25</a> Ano te kaha o nga kupu tika! Ko te aha ia te riria ana e a koutou kupu?</p> 
 <p><a name="an_6:26">6:26</a> E mea ana ranei koutou kia riria nga kupu? he hau kau nei hoki nga korero a te tangata kua pau ona whakaaro.</p> 
 <p><a name="an_6:27">6:27</a> Ae ra, e mea ana koutou ki te maka rota mo nga pani, ki te mea i to koutou hoa hei taonga hokohoko.</p> 
 <p><a name="an_6:28">6:28</a> Na whakaae mai, titiro mai ki ahau; he pono hoki e kore ahau e korero teka ki to koutou kanohi.</p> 
 <p><a name="an_6:29">6:29</a> Tena ra, tahuri mai; kaua hoki te he e waiho; ina, tahuri mai, he tika hoki taku take.</p> 
 <p><a name="an_6:30">6:30</a> He he koia kei toku arero? e kore ranei toku hinengaro e mohio ki nga mea whanoke?</p> 
 <p><a name="an_7:1">7:1</a> ¶ He teka ranei kua takoto he pakanga mo te tangata i runga i te whenua, he rite ano ona ra ki nga ra o te kaimahi?</p> 
 <p><a name="an_7:2">7:2</a> E rite ana ki te pononga, e matenui nei ki te atarangi, ki te kaimahi, e tumanako nei ki te utu mo tana mahi;</p> 
 <p><a name="an_7:3">7:3</a> Koia toku rite, ka whiwhi nei ki nga marama horihori, a he mauiui nga po kua whakaritea moku.</p> 
 <p><a name="an_7:4">7:4</a> Ka takoto ahau, ka mea ahau, A hea ahau ara ai? he roa ia te po; heoi ka tahurihuri kau ahau a ao noa.</p> 
 <p><a name="an_7:5">7:5</a> Ko te kakahu mo oku kikokiko he kutukutu, he pokuru oneone; ka kukuti toku kiri, a ka ngatata ano.</p> 
 <p><a name="an_7:6">7:6</a> Ko oku ra hohoro atu i te rakau a te kaiwhatu; pau ake, te ai he tumanakohanga atu.</p> 
 <p><a name="an_7:7">7:7</a> ¶ Kia mahara he hau oku ra; heoi ano kitenga o toku kanohi i te pai.</p> 
 <p><a name="an_7:8">7:8</a> Ko te kanohi o te tangata e kite ana i ahau, heoi ano tona tirohanga mai ki ahau: kei runga i ahau ou kanohi, heoi kahore iho ahau.</p> 
 <p><a name="an_7:9">7:9</a> Memeha atu te kapua, ngaro atu: he pera ano te tangata e haere ana ki te urupa; e kore e hoki ake.</p> 
 <p><a name="an_7:10">7:10</a> E kore ia e hoki mai ano ki tona whare, e kore ano tona wahi e mahara ki a ia i muri.</p> 
 <p><a name="an_7:11">7:11</a> Na e kore e kaiponuhia e ahau toku mangai; ka korero ahau i toku wairua e mamae nei; ka tangi i te kawa i toku ngakau.</p> 
 <p><a name="an_7:12">7:12</a> He moana ranei ahau, he tohora, i mea ai koe i te kaitirotiro moku/</p> 
 <p><a name="an_7:13">7:13</a> Ki te mea ahau, kei toku moenga ahau te marie ai, ma toku takotoranga e whakamama taku tangi;</p> 
 <p><a name="an_7:14">7:14</a> Na ka whakahaehaetia ahau e koe ki nga moe, ka whakawehia ahau ki nga mea e whakakitea mai.</p> 
 <p><a name="an_7:15">7:15</a> A ki ta toku wairua he pai te tarona; pai ake te mate i enei wheua oku.</p> 
 <p><a name="an_7:16">7:16</a> E whakarihariha ana ahau ki toku ora; kahore oku hiahia kia ora tonu ahau: waiho noa iho ahau, he mea teka noa hoki oku ra.</p> 
 <p><a name="an_7:17">7:17</a> ¶ He aha te tangata, i whakanuia ai e koe? i anga ai tou ngakau ki a ia?</p> 
 <p><a name="an_7:18">7:18</a> I titiro ai koe i a ia i tenei ata, i tenei ata, i honohono ai tau whakamatautau i a ia?</p> 
 <p><a name="an_7:19">7:19</a> Kia pehea ake te roa ou kahore nei e tahuri atu i ahau, oku kahore nei e waiho noa iho e koe, kia horomia ai toku huware?</p> 
 <p><a name="an_7:20">7:20</a> Mehemea kua hara ahau, kia aha atu ahau ki a koe, e te kaitiaki o nga tangata? he aha ahau i waiho ai e koe hei patunga mau i taimaha iho ai ahau ki ahau ano.</p> 
 <p><a name="an_7:21">7:21</a> He aha koe te whakarere noa ai i toku he, te whakapahemo ai i toku kino? Akuanei hoki ahau moe ai ki te puehu, a ka ata rapu koe i ahau, otiia kahore noa iho ahau.</p> 
 <p><a name="an_8:1">8:1</a> ¶ Na ka whakautu a Pirirara Huhi, ka mea,</p> 
 <p><a name="an_8:2">8:2</a> Kia pehea ake te roa o tau korero i enei mea? Kia pehea ake te roa o nga kupu a tou mangai e rite ai ki te hau kaha?</p> 
 <p><a name="an_8:3">8:3</a> E whakaparori ke ranei te Atua i te whakawa? E whakaparori ke ranei te Kaha Rawa i te tika?</p> 
 <p><a name="an_8:4">8:4</a> Ki te mea i hara au tamariki ki a ia, a kua maka atu ratou e ia hei utu mo to ratou he;</p> 
 <p><a name="an_8:5">8:5</a> Ki te rapu wawe koe i to Atua, a ka inoi ki te Kaha Rawa;</p> 
 <p><a name="an_8:6">8:6</a> Ki te mea he ma koe, he tika, ina, ka ara ake ia ki a koe aianei, ka manaakitia ano e ia te nohoanga o tou tika.</p> 
 <p><a name="an_8:7">8:7</a> Ahakoa i iti tou timatanga, e nui noa atu tou whakamutunga.</p> 
 <p><a name="an_8:8">8:8</a> ¶ Tena ra, ui atu ki to mua whakatupuranga; anga atu hoki ki te mea kua rapua e o ratou matua.</p> 
 <p><a name="an_8:9">8:9</a> Nonanahi nei hoki tatou, kahore hoki e mohio; he atarangi nei hoki o tatou ra i runga i te whenua;</p> 
 <p><a name="an_8:10">8:10</a> E kore ranei ratou e whakaako i a koe, e korero ki a koe, e puaki mai ranei he kupu i o ratou ngakau?</p> 
 <p><a name="an_8:11">8:11</a> E tupu ranei te wiwi i te mea kahore he repo? E nui ranei te raupo ki te kahore he wai?</p> 
 <p><a name="an_8:12">8:12</a> I te mea he kaiota tonu, a kihai i tapahia, kua maroke i mua ake i nga otaota katoa.</p> 
 <p><a name="an_8:13">8:13</a> Ka pera ano nga ara o te hunga katoa e wareware ana ki te Atua, a ka riro ki te kore ta te tangata whakaponokore i tumanako ai.</p> 
 <p><a name="an_8:14">8:14</a> Ka motuhia atu tana i whakamanawa atu ai, ko te whare hoki o te pungawerewere hei tumanakohanga mona.</p> 
 <p><a name="an_8:15">8:15</a> Ka okioki atu ia ki tona whare; heoi e kore e tu: u tonu tana pupuri atu, otiia e kore e mau.</p> 
 <p><a name="an_8:16">8:16</a> E matomato ana i te mea kahore nei te ra, a e wana ana ona peka i tana kari.</p> 
 <p><a name="an_8:17">8:17</a> Kapi tonu te puranga i ona pakiaka, e kitea ana e ia te wahi kamaka.</p> 
 <p><a name="an_8:18">8:18</a> Ki te whakamotitia iho ia i tona wahi, ka whakakahore taua wahi ki a ia, ka mea, Kahore ahau i kite i a koe.</p> 
 <p><a name="an_8:19">8:19</a> Nana, ko te hari tenei o tona ara, a ka tupu ake etahi atu i roto i te puehu.</p> 
 <p><a name="an_8:20">8:20</a> ¶ Nana, e kore te Atua e whakakahore ki te tangata tika, e kore ano e puritia e ia te ringa o nga tangata kino.</p> 
 <p><a name="an_8:21">8:21</a> Tera ano tou mangaika whakakiia e ia ki te kata, ou ngutu ki te hamama.</p> 
 <p><a name="an_8:22">8:22</a> He whakama te kakahu mo te hunga e kino ana ki a koe, a ka kahore noa iho te tapenakara o te hunga kino.</p> 
 <p><a name="an_9:1">9:1</a> ¶ Na ka whakahoki a Hopa, ka mea,</p> 
 <p><a name="an_9:2">9:2</a> E mohiotia ana ano tenei e ahau; engari ma te aha ka tika ai te tangata ki te Atua?</p> 
 <p><a name="an_9:3">9:3</a> Ki te pai ia ki te totohe ki a ia, kahore he kupu kotahi o roto i te mano e taea e ia te whakahoki ki a ia.</p> 
 <p><a name="an_9:4">9:4</a> He ngakau mohio ia, he pakari tona kaha: ko wai e whakauaua ki a ia, a e whiwhi i te pai?</p> 
 <p><a name="an_9:5">9:5</a> E nekehia ana e ia nga maunga, te mohio ratou; hurihia ake e ia i a ia e riri ana.</p> 
 <p><a name="an_9:6">9:6</a> E whakangaueuetia ana e ia te whenua, e nekehia atu ana i tona wahi, wiri ana ona pou.</p> 
 <p><a name="an_9:7">9:7</a> E korero nei ki te ra, a kore ake e whiti; hiritia putia iho e ia nga whetu.</p> 
 <p><a name="an_9:8">9:8</a> Ko ia nei anake hei hora i nga rangi, hei takahi i runga i nga ngaru o te moana.</p> 
 <p><a name="an_9:9">9:9</a> Nana nei i hanga a Aketura, a Tautoru, a Matariki, me nga ruma i te tonga.</p> 
 <p><a name="an_9:10">9:10</a> Nana nei i mahi nga mea nunui, e kore nei e taea te rapu atu, ae ra nga mea whakamiharo, e kore nei e taea te tatau.</p> 
 <p><a name="an_9:11">9:11</a> Ina tonu ia e haere atu nei, a kahore ahau i kite; ka pahemo atu hoki ia, a kahore ahau e matau ki a ia.</p> 
 <p><a name="an_9:12">9:12</a> Nana, ka hopu ia i tana i aru ai, ma wai ia e arai? Ko wai hei ki atu ki a ia, E aha ana koe?</p> 
 <p><a name="an_9:13">9:13</a> E kore te Atua e whakahoki iho i tona riri; e piko ana ki raro i a ia nga kaiawhina o Rahapa.</p> 
 <p><a name="an_9:14">9:14</a> ¶ A kia whakahoki kupu ano ahau ki a ia, kia whiriwhiri kupu ano maku ki a ia?</p> 
 <p><a name="an_9:15">9:15</a> Ahakoa he tika ahau, e kore ahau e whakahoki kupu atu; engari ka inoi ahau ki toku kaiwhakawa.</p> 
 <p><a name="an_9:16">9:16</a> Me i karanga atu ahau, a whakahokia mai ai e ia te kupu ki ahau, kihai ahau i whakaae tera kua whakarongo mai ia ki toku reo.</p> 
 <p><a name="an_9:17">9:17</a> E aki ana hoki ia ia ahau ki te tupuhi, e whakanui takekore ana hoki i oku mate.</p> 
 <p><a name="an_9:18">9:18</a> Kahore ahau e tukua e ia kia ta toku manawa; otiia whakakiia ana e ia toku wairua ki te kawa.</p> 
 <p><a name="an_9:19">9:19</a> Ki te korero tatou mo te kaha o te hunga pakari, nana, kei reira ia! A ki te mea he whakawa, ko wai ra hei whakatakoto i te taima moku?</p> 
 <p><a name="an_9:20">9:20</a> Ahakoa he tika ahau, ma toku mangai ano ahau e whakahe; ahakoa he tikanga tapatahi taku, ma reira ano e whakaatu toku ngaunga ketanga.</p> 
 <p><a name="an_9:21">9:21</a> He tapatahi ahau; kahore ahau e whakaaro ki ahau ano; e whakahawea ana ahau ki toku ora.</p> 
 <p><a name="an_9:22">9:22</a> ¶ He kotahi tonu ena; koia ahau ka mea, e whakamotitia ana e ia te tapatahi raua ko te kino.</p> 
 <p><a name="an_9:23">9:23</a> Na ka whakamate tata nei te whiu, he kata tana ki te whakamatautauranga o te hunga harakore.</p> 
 <p><a name="an_9:24">9:24</a> Kua hoatu te whenua ki te ringa o te tangata kino; e taupokina ana e ia nga mata o nga kaiwhakawa; ki te mea ehara i a ia, tena ko wai?</p> 
 <p><a name="an_9:25">9:25</a> ¶ Na, ko te hohoro o oku ra, nui atu i to te kaikawe pukapuka; e rere ana, kahore hoki e kite i te pai.</p> 
 <p><a name="an_9:26">9:26</a> Kua pahemo, kua pera me nga kaipuke tere, me te ekara ano e topa iho ana ki tana kai.</p> 
 <p><a name="an_9:27">9:27</a> Ki te mea ahau, ka wareware ahau ki taku tangi, ka unuhia atu e ahau te pouri o toku mata, a ka marama:</p> 
 <p><a name="an_9:28">9:28</a> E wehi ana ahau i oku mamae katoa, e mohio ana ahau e kore ahau e meinga e koe he harakore.</p> 
 <p><a name="an_9:29">9:29</a> Tera hoki ahau e whakahengia; he aha ahau i whakangenge kau ai i ahau?</p> 
 <p><a name="an_9:30">9:30</a> Ki te horoi ahau i ahau ki te hukarere, a ka meinga oku ringa kia ma rawa;</p> 
 <p><a name="an_9:31">9:31</a> Katahi ahau ka rumakina e koe ki te poka, a whakarihariha mai ana oku kakahu ki ahau.</p> 
 <p><a name="an_9:32">9:32</a> Ehara hoki ia i te tangata, i te penei me ahau nei, e whakahoki kupu ai ahau ki a ia, e haere tahi ai maua ki te whakawa.</p> 
 <p><a name="an_9:33">9:33</a> Kahore he kaiwhakatikatika mo ta maua, kahore he tangata hei whakapa i tona ringa ki a maua tahi.</p> 
 <p><a name="an_9:34">9:34</a> Me tango atu e ia tana patu i ahau, a kaua hoki tana whakamataku e whakawehi i ahau:</p> 
 <p><a name="an_9:35">9:35</a> Hei reira ahau ka korero, a kahore e wehi i a ia; kahore hoki ahau e pera i roto i ahau.</p> 
 <p><a name="an_10:1">10:1</a> ¶ Kua hoha toku wairua ki toku ora; ka tukua e ahau taku tangi kia rere ana; ka korero ahau i te kikiwatanga o toku ngakau.</p> 
 <p><a name="an_10:2">10:2</a> Ka mea ahau ki te Atua, Kaua ahau e whakahengia; whakakitea ki ahau te take i totohe ai koe ki ahau.</p> 
 <p><a name="an_10:3">10:3</a> He mea pai ranei ki a koe kia tukino koe, kia whakahawea ki te mahi a ou ringa, a kia whiti tou marama ki te whakaaro o te hunga kino?</p> 
 <p><a name="an_10:4">10:4</a> He kanohi kikokiko ranei ou? he penei ranei tau titiro me ta te tangata titiro?</p> 
 <p><a name="an_10:5">10:5</a> He rite ranei ou ra ki o te tangata ra? He rite ranei ou tau ki o te tangata ra?</p> 
 <p><a name="an_10:6">10:6</a> I uiuia ai e koe toku kino, i rapua ai e koe toku hara?</p> 
 <p><a name="an_10:7">10:7</a> Ahakoa e mohio ana ano koe ehara ahau i te mea he, kahore ano tetahi hei whakaora i roto i tou ringa?</p> 
 <p><a name="an_10:8">10:8</a> ¶ Na ou ringa ahau i mahi, i hanga, he mea hono marie i tetahi taha, i tetahi taha; otiia e whakangaromia ana ahau e koe.</p> 
 <p><a name="an_10:9">10:9</a> Kia mahara ra, nau ahau i hanga, ano he paru; tera ranei koe e whakahoki ano i ahau ki te puehu?</p> 
 <p><a name="an_10:10">10:10</a> He teka ianei he mea riringi ahau nau ano he waiu, meinga ana ahau e koe kia tetepe ano he tiihi?</p> 
 <p><a name="an_10:11">10:11</a> Nau ahau i whakakakahu ki te kiri, ki te kikokiko, a nau ano ahau i hohou ki te wheua, ki te uaua.</p> 
 <p><a name="an_10:12">10:12</a> Whakawhiwhi ana ahau e koe ki te ora, ki te atawhai, a he tirotirohanga mai nau i mau ai toku wairua.</p> 
 <p><a name="an_10:13">10:13</a> Heoi huna ana ano enei mea e koe i roto i tou ngakau: e mohio ana hoki ahau kei a koe ano tenei.</p> 
 <p><a name="an_10:14">10:14</a> ¶ Ki te hara ahau, ka matauria e koe; e kore ano koe e whakakahore ki toku he.</p> 
 <p><a name="an_10:15">10:15</a> Ki te he ahau, aue toku mate: ki te tika ahau, e kore tonu e ara toku mahunga; he ki hoki noku i te whakama me te titiro iho ki toku mate.</p> 
 <p><a name="an_10:16">10:16</a> A ki te whakarewa ake toku mahunga i a ia, ka whaia ahau e koe ano he raiona; a ka whakakite ano koe i a koe, i tou miharo, ki ahau.</p> 
 <p><a name="an_10:17">10:17</a> E whakahoutia ana e koe au kaiwhakaatu i oku he, e whakanuia ana hoki e koe tou riri ki ahau; ko nga putanga ketanga ko te whawhai hei pehi i ahau.</p> 
 <p><a name="an_10:18">10:18</a> He aha ra ahau i whakaputaina mai ai e koe i roto i te kopu? te hemo noa atu ai ahau, a kihai tetahi kanohi i kite i ahau.</p> 
 <p><a name="an_10:19">10:19</a> Penei kua rite ahau, ano kua kahore noa iho; kua mauria atu ahau i te kopu ki te urupa.</p> 
 <p><a name="an_10:20">10:20</a> He teka ranei he torutoru oku ra? Kati ra, waiho ake koa ahau, kia ahua makoha ana i tenei wa iti,</p> 
 <p><a name="an_10:21">10:21</a> Keiwha haere, ahau ki te wahi e kore nei ahau e hoki mai, ki te whenua o te pouri, o te atarangi o te mata;</p> 
 <p><a name="an_10:22">10:22</a> Ki te whenua o te pouri kerekere, o te tino o te pouri; he whenua no te atarangi o te mate, kahore nei o reira tikanga, a ko tona marama, koia ano te pouri.</p> 
 <p><a name="an_11:1">11:1</a> ¶ Ano ra ko Topara Naamati; i mea ia,</p> 
 <p><a name="an_11:2">11:2</a> Kaua ranei hei whakautua te tini o nga kupu? A e whakatikaia ranei te tangata ngutu hohoro?</p> 
 <p><a name="an_11:3">11:3</a> Ma au kupu whakapehapeha ranei e nohopuku ai nga tangata? A, ina tawai koe, kaua ranei he tangata e mea i a koe kia whakama?</p> 
 <p><a name="an_11:4">11:4</a> E mea ana hoki koe, He tino tika taku whakaako, a he ma ahau ki ou kanohi.</p> 
 <p><a name="an_11:5">11:5</a> Aue, me i korero te Atua, me i puaki mai ona ngutu ki te whakahe i a koe!</p> 
 <p><a name="an_11:6">11:6</a> Me i whakaaturia mai e ia ki a koe nga mea ngaro o te matauranga, te huhua o nga ara o tana mahi! Na kia matau koe, he iti iho i ou he ta te Atua e tango nei i a koe.</p> 
 <p><a name="an_11:7">11:7</a> ¶ Ina whakatakina e koe, e kitea ranei e koe te Atua? E tino kitea rawatia ranei e koe te Kaha Rawa?</p> 
 <p><a name="an_11:8">11:8</a> Kei te rangi te tiketike; ka pehea koe? Hohonu iho i te reinga; ko te aha e mohiotia e koe?</p> 
 <p><a name="an_11:9">11:9</a> Ko tona takoto, roa atu i te whenua, whanui atu i te moana.</p> 
 <p><a name="an_11:10">11:10</a> Ki te mea ka haukotia e ia, ka herehera ranei, ka whakawakia ranei, ma wai ia e arai?</p> 
 <p><a name="an_11:11">11:11</a> E mohio ana hoki ia ki nga tangata teka noa; a e kite ana ia i te he, ahakoa e kore e whakaaroa e ia.</p> 
 <p><a name="an_11:12">11:12</a> Otiia ko te mea whakaarokore nei, ko te tangata kahore rawa ona hinengaro, ae ra, to te tangata rite i tona whanautanga kei te kuao kaihe mohoao.</p> 
 <p><a name="an_11:13">11:13</a> ¶ Ki te whakatikaia e koe tou ngakau, a ka wherahia ou ringa ki a ia;</p> 
 <p><a name="an_11:14">11:14</a> Ki te mea he he kei tou ringa, whakamataratia atu, kaua hoki te kino e noho ki ou tapenakara;</p> 
 <p><a name="an_11:15">11:15</a> He pono ko reira ara ai tou mata, te ai he ira; ae, ka u hoki koe, te ai he wehi:</p> 
 <p><a name="an_11:16">11:16</a> Tera hoki koe e wareware ki tou mauiui; a e maharatia e koe ano ko nga wai kua rere atu.</p> 
 <p><a name="an_11:17">11:17</a> A ko tou ora tera e marama ke atu i to te poutumarotanga o ate ra; a ahakoa e pouri ano, ka rite ki te ata.</p> 
 <p><a name="an_11:18">11:18</a> Ka tatu ou whakaaro, no te mea ka whai tumanakohanga atu; ae, ka rapu koe i tetahi taha ou, i tetahi taha, a ka takoto marire koe.</p> 
 <p><a name="an_11:19">11:19</a> E takoto iho ano koe, te ai he kaiwhakawehi; he tokomaha ano hoki e whai kia paingia e koe.</p> 
 <p><a name="an_11:20">11:20</a> Ka poko ia nga kanohi o te hunga kino, kore ake he rerenga mo ratou; ko ta ratou e tumanako atu ai ko te hemonga.</p> 
 <p><a name="an_12:1">12:1</a> ¶ Na ka whakautu a Hopa, ka mea,</p> 
 <p><a name="an_12:2">12:2</a> He tika rawa ko koutou nga tangata, a ka mate tahi atu te whakaaro nui me koutou.</p> 
 <p><a name="an_12:3">12:3</a> Otira kei ahau ano hoki he ngakau, he pera ano me o koutou, kihai ahau i hoki iho i a koutou: ko wai ra te he ana ki enei mea?</p> 
 <p><a name="an_12:4">12:4</a> Toku rite kei te tangata e waiho ana hei kata ma tona hoa, he tangata e karanga ana ki te Atua, a whakarongo mai ana tera ki a ia: e waiho ana te mea tika, te mea tapatahi, hei kata.</p> 
 <p><a name="an_12:5">12:5</a> Kei roto i te whakaaro o te tangata, e tau ana tana noho, te whakahawea ki te aitua; e tauwhanga ana tena ki te hunga e paheke ana te waewae.</p> 
 <p><a name="an_12:6">12:6</a> ¶ Kei te rangatira nga teneti o nga kaipahua, a noho kore wehi ana te hunga e whakapataritari ana ki te Atua; he ope noa mai hoki ta te Atua ki o ratou ringa.</p> 
 <p><a name="an_12:7">12:7</a> Tena ra, ui atu ki nga kararehe, ma ratou koe e whakaako; ki nga manu o te rangi, ma ratou e korero ki a koe;</p> 
 <p><a name="an_12:8">12:8</a> Korero atu ranei ki te whenua, a mana koe e whakaako; ka whakaaturia mai ano hoki ki a koe e nga ika o te moana.</p> 
 <p><a name="an_12:9">12:9</a> Ko wai i kore te mohio ki enei mea katoa, he mea mahi tenei na te ringa o Ihowa?</p> 
 <p><a name="an_12:10">12:10</a> Kei tona ringa nei te wairua o nga mea ora katoa, te manawa hoki o nga kikokiko tangata katoa.</p> 
 <p><a name="an_12:11">12:11</a> He teka ianei e whakamatauria ana nga kupu e te taringa, pera hoki i te waha e whakarongo nei ki te reka o tana kai?</p> 
 <p><a name="an_12:12">12:12</a> ¶ Kei nga kaumatua nga whakaaro nui; kei te roa o nga ra te matau.</p> 
 <p><a name="an_12:13">12:13</a> Kei a ia te whakaaro nui me te kaha; kei a ia te tohutohu me te matauranga.</p> 
 <p><a name="an_12:14">12:14</a> Nana, e wawahia ana e ia, kore iho e hanga ano; e kopia ana e ia te tangata, kahore rawa he putanga.</p> 
 <p><a name="an_12:15">12:15</a> Nana, e unuhia atu ana e ia nga wai, a kua maroke; e tukua mai ana ano e ia, a ka hurihia te whenua.</p> 
 <p><a name="an_12:16">12:16</a> Kei a ia te kaha me te mahi totika; ko te tangata tinihanga me te tangata e tinihangatia ana, nana.</p> 
 <p><a name="an_12:17">12:17</a> E kahakina atu ana e ia nga kaiwhakatakoto whakaaro, he mea pahua; whakakuwaretia iho e ia nga kaiwhakawa.</p> 
 <p><a name="an_12:18">12:18</a> Ko te mana o nga kingi, wetekina ake e ia, herea iho e ia o ratou hope ki te whitiki.</p> 
 <p><a name="an_12:19">12:19</a> E arahina atu ana e ia nga tohunga, he mea pahua, hurihia iho e ia te hunga kaha.</p> 
 <p><a name="an_12:20">12:20</a> Whakakorea ake e ia he kupu ma te hunga ngakau pono, riro ana i a ia nga mahara o nga kaumatua.</p> 
 <p><a name="an_12:21">12:21</a> E ringihia ana e ia te whakahawea ki runga ki nga rangatira, e wetekina ana e ia te whitiki o te hunga kaha.</p> 
 <p><a name="an_12:22">12:22</a> E hurahia mai ana e ia nga mea hohonu i roto i te pouri, whakaputaina mai ana e ia te atarangi o te mate ki te marama.</p> 
 <p><a name="an_12:23">12:23</a> E whakanuia ana e ia nga iwi, a e huna ana e ia; e tohatohaina atu ana e ia nga iwi, a e whakawhaititia mai ana ano ratou e ia.</p> 
 <p><a name="an_12:24">12:24</a> E tangohia atu ana e ia te ngakau o nga rangatira o te iwi o te whenua, a e meinga ana e ia kia kopikopiko noa i te wahi ururua kahore nei he ara.</p> 
 <p><a name="an_12:25">12:25</a> Whawha noa ratou i roto i te pouri, kahore hoki he marama, a meinga ana ratou e ia kia hurori haere ano he tangata haurangi.</p> 
 <p><a name="an_13:1">13:1</a> ¶ Nana, kua kitea katoatia tenei e toku kanohi, kua rongo toku taringa, kua mohio.</p> 
 <p><a name="an_13:2">13:2</a> Ko ta koutou e mohio na, ko taku ano tena e mohio nei: kahore hoki ahau i hoki iho i a koutou.</p> 
 <p><a name="an_13:3">13:3</a> Ina, e whai kupu ano ahau ki te Kaha Rawa: a e hiahia ana ki te korerorero ki te Atua.</p> 
 <p><a name="an_13:4">13:4</a> Ko koutou ia, he hunga tito i te teka, he rata horihori noa koutou katoa.</p> 
 <p><a name="an_13:5">13:5</a> Te pai na, me i mutu rawa a koutou korero! Ko to koutou whakaaro nui hoki tena.</p> 
 <p><a name="an_13:6">13:6</a> Tena ra, whakarongo mai ki taku tautohe, maharatia nga whawhai a oku ngutu.</p> 
 <p><a name="an_13:7">13:7</a> Me tautoko ta te Atua ki te kupu kino? me tautoko ranei tana ki te tinihanga?</p> 
 <p><a name="an_13:8">13:8</a> Ka whakapai kanohi koia koutou ki a ia? Ma koutou ranei ta te Atua tautohe?</p> 
 <p><a name="an_13:9">13:9</a> He pai ranei kia rapua ta koutou e ia? E maminga ranei koutou ki a ia, e pera me tetahi ka maminga nei ki te tangata?</p> 
 <p><a name="an_13:10">13:10</a> He pono ka whakahe ia ki a koutou ki te whakapai puku koutou i te kanohi.</p> 
 <p><a name="an_13:11">13:11</a> E kore ranei koutou e mataku ki tona nui? E kore ranei te wehi ki a ia e tau ki a koutou?</p> 
 <p><a name="an_13:12">13:12</a> Ko a koutou pepeha nunui he whakatauki no te pungarehu, ko o koutou parepare he parepare paru.</p> 
 <p><a name="an_13:13">13:13</a> ¶ Kati te korero, waiho noa iho ahau, kia korero ai ahau, ahakoa pa mai te aha ki ahau.</p> 
 <p><a name="an_13:14">13:14</a> He aha oku kikokiko i ngaua ai e oku niho? He aha toku wairua i waiho ai e ahau i roto i toku ringa?</p> 
 <p><a name="an_13:15">13:15</a> Ahakoa whakamate noa ia i ahau, ka tatari tonu ahau ki a ia: otiia ka mau tonu ahau ki oku ara i tona aroaro.</p> 
 <p><a name="an_13:16">13:16</a> Ko tenei hoki hei oranga moku; e kore hoki te tangata atuakore e tae mai ki tona aroaro.</p> 
 <p><a name="an_13:17">13:17</a> Ata whakarongo ki aku korero: kia anga mai o koutou taringa ki taku e whakapuaki nei.</p> 
 <p><a name="an_13:18">13:18</a> Na kua takoto taku mo te whakawa; e mohio ana ahau he tika ahau.</p> 
 <p><a name="an_13:19">13:19</a> Ko wai ia hei totohe ki ahau? Ka whakarongo puku hoki ahau aianei, a ka hemo ahau.</p> 
 <p><a name="an_13:20">13:20</a> Engari kaua nga mea e rua e meatia mai ki ahau; katahi ahau ka kore e huna i ahau i tou mata.</p> 
 <p><a name="an_13:21">13:21</a> Kia matara atu tou ringa ki tawhiti i ahau; a kaua ahau e whakawehia e te mataku ki a koe.</p> 
 <p><a name="an_13:22">13:22</a> Ko reira, mau e karanga, a maku e whakao atu; maku ranei e korero, a mau e whakahoki kupu mai ki ahau.</p> 
 <p><a name="an_13:23">13:23</a> ¶ Ka hia ra oku kino, oku hara? Meinga ahau kia matau ki toku he me toku hara.</p> 
 <p><a name="an_13:24">13:24</a> He aha tou mata i huna ai e koe? He aha ahau i kiia ai e koe he hoariri?</p> 
 <p><a name="an_13:25">13:25</a> E kapokapohia ranei e koe te pakawha e puhia haeretia ana? E whaia ranei e koe te papapa maroke?</p> 
 <p><a name="an_13:26">13:26</a> Kei te tuhituhi na hoki koe i nga mea kawa moku, e mea ana hoki kia riro mai i ahau nga he o toku taitamarikitanga.</p> 
 <p><a name="an_13:27">13:27</a> Karapitia iho e koe oku waewae ki te rakau, he mea tohu nau oku ara katoa, a he mea tuhi nau oku takahanga waewae tawhio noa:</p> 
 <p><a name="an_13:28">13:28</a> Ahakoa toku rite kei te mea pirau, e memeha noa ana, kei te kakahu e kainga ana e te purehurehu.</p> 
 <p><a name="an_14:1">14:1</a> ¶ Ko te tangata i whanau i te wahine, he torutoru ona ra; ki tonu ano i te raruraru.</p> 
 <p><a name="an_14:2">14:2</a> Ano he puawai ia e puta mai ana, e kotia iho ana: rere ana ia, ano he atarangi, kahore hoki he tumautanga.</p> 
 <p><a name="an_14:3">14:3</a> E titiro mai ano ranei ou kanohi ki te penei? E mea ranei koe i ahau kia whakawa taua ki a taua?</p> 
 <p><a name="an_14:4">14:4</a> Ko wai hei homai i te mea ma i roto i te mea poke? Hore rawa.</p> 
 <p><a name="an_14:5">14:5</a> Kua rite na hoki nga ra mona: kei a koe te maha o ona marama; takoto rawa i a koe te tikanga mona, a e kore ia e whiti ki tua.</p> 
 <p><a name="an_14:6">14:6</a> Tahuri ke atu te titiro i a ia, kia ai ona pariratanga, kia ata tutuki ai tona ra, kia rite ai ki o te kaimahi.</p> 
 <p><a name="an_14:7">14:7</a> ¶ Ka ai hoki he whakaaronga ki te rakau i tapahia, tera ano e pariri, e kore ano hoki e mutu te wana o tona pihi.</p> 
 <p><a name="an_14:8">14:8</a> Ahakoa kua tawhitotia tona pakiaka a ki te whenua, a kua mate tona tinana i roto i te oneone;</p> 
 <p><a name="an_14:9">14:9</a> Heoi ma te haunga o te wai ka pihi, ka kokiri ona peka ano ko ta te mea tupu.</p> 
 <p><a name="an_14:10">14:10</a> Ko te tangata ia, mate iho, marere noa iho; ae, ka hamo te tangata, a kei hea ia?</p> 
 <p><a name="an_14:11">14:11</a> Pera i nga wai e he mai nei i te moana, i te awa e mimiti ana, ka maroke;</p> 
 <p><a name="an_14:12">14:12</a> E pera ana ano te tangata, e takoto ana a kahore he whakatikanga ake: kahore he marangatanga ake mo ratou, a kia kore ra ano nga rangi; e kore ano ratou e ara i to ratou moe.</p> 
 <p><a name="an_14:13">14:13</a> Aue, kia huna noatia oti ahau e koe ki te po, kia waihotia noatia iho ahau e koe kia ngaro ana, kia hoki ra ano tou riri; kia rohea noatia mai e koe tetahi wa moku, a ka mahara mai ai ano ki ahau!</p> 
 <p><a name="an_14:14">14:14</a> Ki te mate te tangata, e ora ano ranei ia? Ka tatari ahau i nga ra katoa o toku ngananga, kia tae mai ra ano he whakaputanga moku.</p> 
 <p><a name="an_14:15">14:15</a> Mau e karanga, kia whakao atu ai ahau; kahore hoki e kore ka matenui koe ki te mahi a ou ringa.</p> 
 <p><a name="an_14:16">14:16</a> ¶ Inaianei hoki e taua ana e koe oku hikoinga; he teka ianei e matatau tonu mai ana koe ki toku hara?</p> 
 <p><a name="an_14:17">14:17</a> Hiri rawa toku he ki roto ki te putea, tuitui rawa e koe toku kino.</p> 
 <p><a name="an_14:18">14:18</a> He pono ko te maunga e horo ana e memeha noa ake ana, e nekehia ana te toka i tona wahi;</p> 
 <p><a name="an_14:19">14:19</a> E ngau ana te wai i nga kohatu; ma tona puhaketanga e horoi atu te puehu o te whenua; a whakangaromia iho e koe te tumanako a te tangata.</p> 
 <p><a name="an_14:20">14:20</a> Taea ana ia e koe ake tonu atu, a pahure ana ia; puta ke ana i a koe tona mata, a tonoa atu ana ia kia haere.</p> 
 <p><a name="an_14:21">14:21</a> Ko te whakahonoretanga o ana tama, kahore e mohiotia e ia; ka hoki iho ratou hei ware, heoi kahore tetahi aha o ratou e maharatia e ia.</p> 
 <p><a name="an_14:22">14:22</a> E mamae ano ia te kikokiko o tona tinana, a ka tangi tona wairua i roto i a ia.</p> 
 <p><a name="an_15:1">15:1</a> ¶ Na ka whakautua e Eripata Temani; i mea ia,</p> 
 <p><a name="an_15:2">15:2</a> He horihori kau koia te matauranga e whakapuakina e te tangata whakaaro, kia whakakiia e ia tona kopu ki te hau marangai?</p> 
 <p><a name="an_15:3">15:3</a> Me korero ranei ia ko nga kupu kore hua hei ako, ko nga whaikorero ranei kahore nei e whai tikanga?</p> 
 <p><a name="an_15:4">15:4</a> Ae, kua whakakorea atu na e koe te wehi, kei te pupuri mai koe i te inoi i te aroaro o te Atua.</p> 
 <p><a name="an_15:5">15:5</a> Na kei te whakaakona tou mangai e tou kino, a kei te whiriwhiria e koe ko te arero o te hunga tinihanga.</p> 
 <p><a name="an_15:6">15:6</a> Ehara i ahau, na tou mangai ano i hopu tou kino; ko ou ngutu ano hei whakaatu i tou he.</p> 
 <p><a name="an_15:7">15:7</a> Ko koe ianei te tangata tuatahi kua whanau? He mea hanga ranei koe no mua atu i nga pukepuke?</p> 
 <p><a name="an_15:8">15:8</a> Kua rongo ranei koe i to te Atua whakaaro puku? Kei te kaiponu ranei koe i te whakaaro ki a koe anake?</p> 
 <p><a name="an_15:9">15:9</a> Ko te aha te mohiotia ana e koe, a kahore e mohiotia e matou? Ko tehea whakaaro ano hoki ou kahore nei i a matou?</p> 
 <p><a name="an_15:10">15:10</a> Kei a matou nga upoko hina ratou tahi ko nga tino koroheke, kaumatua rawa ake i tou papa.</p> 
 <p><a name="an_15:11">15:11</a> He iti rawa ranei mou nga whakamarie a te Atua, te kupu ngawari e hoatu ana ki a koe?</p> 
 <p><a name="an_15:12">15:12</a> He aha koe i kahakina atu ai e tou ngakau? He aha hoki ou kanohi i kimokimo ai,</p> 
 <p><a name="an_15:13">15:13</a> I tahuri ai tou wairua ki te whakahe i te Atua? i puaki ai ena kupu i tou mangai?</p> 
 <p><a name="an_15:14">15:14</a> He aha te tangata, e ma ai ia? te whanau ranei a te wahine, e tika ai?</p> 
 <p><a name="an_15:15">15:15</a> Nana, kahore ia e whakawhirinaki ki ana mea tapu; kahore hoki nga rangi e ma ki tana titiro.</p> 
 <p><a name="an_15:16">15:16</a> Katahi ia te he rawa ko te mea whakarihariha, ko te mea poke, ko te tangata e inu nei i te kino ano he wai.</p> 
 <p><a name="an_15:17">15:17</a> ¶ Maku e whakaatu ki a koe, whakarongo mai ki ahau; ko te mea kua kitea e ahau, maku e korero atu.</p> 
 <p><a name="an_15:18">15:18</a> He mea korero mai na nga mohio, he whakarerenga iho na o ratou matua: kihai hoki i huna e ratou:</p> 
 <p><a name="an_15:19">15:19</a> Ki a ratou nei anake te homaitanga o te whenua; kihai hoki te tangata ke i tika i waenganui i a ratou.</p> 
 <p><a name="an_15:20">15:20</a> E whakamamae ana te tangata kino i ona ra katoa, ara i te maha o nga tau e haupu nei mo te kaitukino.</p> 
 <p><a name="an_15:21">15:21</a> He reo whakawehi kei roto i ona taringa; i te wa whai rawa ka tae mai te kaipahua ki a ia:</p> 
 <p><a name="an_15:22">15:22</a> Kahore ana whakaaetanga ake tera ia ka hoki ake i te pouri, e whanga ana ano hoki te hoari ki a ia.</p> 
 <p><a name="an_15:23">15:23</a> E kopikopiko noa ana ia ki te taro mana, e mea ana: Kei hea ra? E mohio ana ia kua tata ki tona ringa te ra o te pouri.</p> 
 <p><a name="an_15:24">15:24</a> Ko te ngakau mamae, me te tumatatenga, hei whakawehi i a ia; ka kaha ake raua i a ia, me te mea he kingi kua rite ana mea mo te whawhai.</p> 
 <p><a name="an_15:25">15:25</a> Kua totoro nei ona ringa ki te whawhai ki te Atua, kua whakatoatoa nei i a ia ki te whawhai ki te Kaha Rawa;</p> 
 <p><a name="an_15:26">15:26</a> Kua rere ki a ia me te kaki maro, me nga puku matotoru o ana whakangungu rakau.</p> 
 <p><a name="an_15:27">15:27</a> Kua kopakina hoki tona mata e tona ngako, a kua tupu te ngako o tona hope.</p> 
 <p><a name="an_15:28">15:28</a> Na i noho ia ki nga pa mahue, ki nga whare kahore i nohoia e te tangata, meake nei waiho hei puranga.</p> 
 <p><a name="an_15:29">15:29</a> E kore ia e whai taonga, e kore ano ona rawa e mau, e kore ano hoki to ratou hua e taupe ki te whenua.</p> 
 <p><a name="an_15:30">15:30</a> E kore ia e puta i te pouri, ona peka ka maroke i te mura, ka riro atu ano ia i te manawa o tona mangai.</p> 
 <p><a name="an_15:31">15:31</a> Kei whakawhirinaki ia ki te mea teka noa, kei tinihanga ki a ia ano: no te mea ko te teka noa hei utu ki a ia.</p> 
 <p><a name="an_15:32">15:32</a> E kore tona ra e taea, kua rite; e kore ano tona peka e whai rau.</p> 
 <p><a name="an_15:33">15:33</a> Ka ruiruia e ia ana karepe kaiota ano ko te waina, a ka maka tana puawai me te mea ko te oriwa.</p> 
 <p><a name="an_15:34">15:34</a> Ka pakoko hoki te whakaminenga o te hunga atuakore, ka pau hoki i te ahi nga teneti o nga utu whakapati.</p> 
 <p><a name="an_15:35">15:35</a> He mahi nanakia te mea i hapu ki roto ki a ratou, whanau ake he teka noa; ko o ratou kopu ano hei hanga i te tinihanga.</p> 
 <p><a name="an_16:1">16:1</a> ¶ Katahi a Hopa ka whakautu, ka mea,</p> 
 <p><a name="an_16:2">16:2</a> Ka maha nga mea pena kua rangona nei e ahau: he kaiwhakamarie haumaruru rawa koutou katoa.</p> 
 <p><a name="an_16:3">16:3</a> E whai mutunga ranei nga kupu tikangakore? Na te aha ranei koe i whakaoho ki te whakahoki kupu mai?</p> 
 <p><a name="an_16:4">16:4</a> E taea ano e ahau te korero pena i a koutou; me i penei to koutou wairua me toku wairua, hono tonu aku kupu ki a koutou, ka ruru ano toku upoko ki a koutou.</p> 
 <p><a name="an_16:5">16:5</a> E whakakaha ano ia toku mangai i a koutou, ka ai ano hoki te whakamarie a oku ngutu hei pehi i to koutou mamae.</p> 
 <p><a name="an_16:6">16:6</a> ¶ Ahakoa korero ahau, kahore toku pouri e iti iho; ki te mutu taku, ko tehea wahi o toku mamae ka taharahara iho.</p> 
 <p><a name="an_16:7">16:7</a> Inaianei ano kua meinga ahau e ia kia ruha: moti iho i a koe toku whakaminenga katoa.</p> 
 <p><a name="an_16:8">16:8</a> Na kua mau kita koe ki ahau, hei kaiwhakaatu i toku he: e whakatika ana mai hoki toku hirokitanga ki ahau, hei whakapuaki i toku he: e whakatika ana mai hoki toku hirokitanga ki ahau hei whakapuaki i toku he.</p> 
 <p><a name="an_16:9">16:9</a> Haehaea ana ahau e ia i a ia e riri ana, e tukino ana ia i ahau; pakiri ana ona niho ki ahau; e whakakoi mai ana toku hoariri i ona kanohi ki ahau.</p> 
 <p><a name="an_16:10">16:10</a> Hamama mai ana o ratou mangai ki ahau; whakahewea mai ana, kei te papaki ratou i toku paparinga; huihui ana ratou kia kotahi hei whawhai ki ahau.</p> 
 <p><a name="an_16:11">16:11</a> Kua tukua ahau e te Atua ki te hunga he, whakarerea putia ana ahau ki nga ringa o te hunga kino.</p> 
 <p><a name="an_16:12">16:12</a> Humarie ana taku noho, heoi kua wawahi ia i ahau; kua mau ia ki toku kaki, tatatia ake ahau kia pakaru rikiriki; whakaturia ana ahau e ia hei koperenga pere mana.</p> 
 <p><a name="an_16:13">16:13</a> Karapotia ana ahau e ana kaikopere, motumotuhia ana e ia oku whatumanawa, kahore hoki e tohungia; ringihia ana e ia toku au ki te whenua.</p> 
 <p><a name="an_16:14">16:14</a> He mea wawahi ahau nana, he wahanga, he wahanga; ano he tangata kaha ia e rere mai ana ki runga ki ahau.</p> 
 <p><a name="an_16:15">16:15</a> Tuituia ana e ahau he kakahu taratara mo toku kiri, whakaititia iho e ahau toku haona ki te puehu.</p> 
 <p><a name="an_16:16">16:16</a> Paruparu noa iho toku mata i te tangihanga, kei runga i oku kamo te atarangi o te mate;</p> 
 <p><a name="an_16:17">16:17</a> ¶ Ahakoa kahore he tutu i oku ringa, a he ma taku inoi.</p> 
 <p><a name="an_16:18">16:18</a> Kaua, e te whenua, e hipokina oku toto, kei whai wahi tanga ano hoki taku karanga.</p> 
 <p><a name="an_16:19">16:19</a> Kei te rangi nei ano inaianei te kaiwhakaatu o taku, kei te wahi i runga toku kaititiro.</p> 
 <p><a name="an_16:20">16:20</a> E tawai mai ana oku hoa ki ahau, maturuturu tonu ia nga roimata o toku kanohi ki te Atua.</p> 
 <p><a name="an_16:21">16:21</a> Kia tohe koa ia i to te tangata tika ki te Atua, i to te tama hoki a te tangata ki tona hoa!</p> 
 <p><a name="an_16:22">16:22</a> Kia taka mai hoki nga tau torutoru nei, ka haere ahau i te ara e kore ai ahau e hoki mai ano.</p> 
 <p><a name="an_17:1">17:1</a> ¶ Kua pau toku manawa, moti rawa oku ra, kua rite te urupa moku.</p> 
 <p><a name="an_17:2">17:2</a> He pono he hunga tawai enei kei ahau, a kei roto tonu toku kanohi i a ratou whakakarangitanga.</p> 
 <p><a name="an_17:3">17:3</a> Tena ra, homai he punga ko koe tonu hei whakakapi turanga moku; ko wai hei papaki ringa ki ahau?</p> 
 <p><a name="an_17:4">17:4</a> Kua huna hoki e koe to ratou ngakau kei mohio; na reira e kore koe e whakaneke ake i a ratou.</p> 
 <p><a name="an_17:5">17:5</a> Ko te tangata e whaki ana i ona hoa, he mea mo te utu, ko nga kanohi tonu o ana tamariki e hemo.</p> 
 <p><a name="an_17:6">17:6</a> Kua meinga hoki ahau e ia hei hahani ma nga iwi; a kua waiho marakerake ahau hei whakaetietinga.</p> 
 <p><a name="an_17:7">17:7</a> Kua atarua toku kanohi i te tangi, rite tonu ki te atarangi oku wahi katoa.</p> 
 <p><a name="an_17:8">17:8</a> Ka miharo te hunga tika ki tenei, a ka whakaoho te tangata harakore i a ia ano hei whakahe i te atuakore.</p> 
 <p><a name="an_17:9">17:9</a> Otiia ka mau te tangata tika ki tona ara, a ko te tangata ringa ma ka neke haere ake te kaha.</p> 
 <p><a name="an_17:10">17:10</a> ¶ Ko koutou katoa ia tahuri, anga mai nei, e kore hoki tetahi tangata mahara e kitea e ahau i roto i a koutou.</p> 
 <p><a name="an_17:11">17:11</a> Kua pahemo oku ra, motumotuhia ake oku whakaaro i whakatakoto ai, tae noa ki nga whakaaro o toku ngakau.</p> 
 <p><a name="an_17:12">17:12</a> Ko te po kua meinga e ratou hei ao; ko te marama, e ki ana ratou, e tata tonu ana ki te pouri.</p> 
 <p><a name="an_17:13">17:13</a> Ki te titiro ahau i te reinga hei whare moku; mehemea kua wharikitia e ahau toku moenga ki te pouri;</p> 
 <p><a name="an_17:14">17:14</a> Mehemea kua karanga ahau ki te pirau, ko koe toku papa; ki te iro ranei, ko koe toku whaea, toku tuahine!</p> 
 <p><a name="an_17:15">17:15</a> Kei hea ra he tumanakohanga atu moku? A ko taku e tumanako atu ai ko wai e kite?</p> 
 <p><a name="an_17:16">17:16</a> Ka riro ki raro ki nga taha o te reinga, ina whai okiokinga i roto i te puehu.</p> 
 <p><a name="an_18:1">18:1</a> ¶ Ano ra ko Pirirara Huhi; i mea ia,</p> 
 <p><a name="an_18:2">18:2</a> Kia pehea te roa o ta koutou whakatakoto mahanga mo nga kupu? Kia whai mahara mai, muri iho ka korero matou.</p> 
 <p><a name="an_18:3">18:3</a> He aha matou i kiia ai he kararehe, i waiho ai hei mea poke ki ta koutou titiro mai?</p> 
 <p><a name="an_18:4">18:4</a> Haea iho koe e koe ano, i a koe e riri ana. Mau koia ka mahue ai te whenua, ka nekehia ai te toka i tona wahi?</p> 
 <p><a name="an_18:5">18:5</a> ¶ E pirau ano hoki te rama a te hunga kino, a e kore te mura o tana ahi e marama.</p> 
 <p><a name="an_18:6">18:6</a> Ka pouri te marama i roto i tona teneti, ka pirau ano hoki tana rama i runga i a ia.</p> 
 <p><a name="an_18:7">18:7</a> Ka whakakikitia nga takahanga o tona kaha, ka kokiritia iho ano ia ki raro e tona whakaaro ake.</p> 
 <p><a name="an_18:8">18:8</a> No te mea ka maka ia e ona waewae ake ki te kupenga, ka haere hoki ia i runga i te reti.</p> 
 <p><a name="an_18:9">18:9</a> Ka mau tona rekereke i te tawhiti, a ka hopukia ia e te mahanga.</p> 
 <p><a name="an_18:10">18:10</a> Kei te huna ki te whenua te aho mona, te rore hoki mona ki te huarahi.</p> 
 <p><a name="an_18:11">18:11</a> ¶ He whakamataku i nga taha katoa hei mea i a ia kia wehi, hei aruaru hoki i a ia i ona hikitanga rekereke.</p> 
 <p><a name="an_18:12">18:12</a> Ko tona kaha ka hemo i te kai, a kei te whanga tonu te aitua ki tona tatunga.</p> 
 <p><a name="an_18:13">18:13</a> Ka pau i tera nga wahi o tona tinana, ae, ka pau ona wahi i te matamua o te mate.</p> 
 <p><a name="an_18:14">18:14</a> Ka hutia atu ia i roto i tona teneti, i whakamanawa ai ia, a ka kawea atu ia ki te kingi o nga whakamataku.</p> 
 <p><a name="an_18:15">18:15</a> Na ka noho ki tona teneti te mea ehara nei i a ia: a ka ruia iho te whanariki ki runga ki tona kainga.</p> 
 <p><a name="an_18:16">18:16</a> Ka maroke ake ona pakiaka i raro, a i runga ka tapahia atu tona manga.</p> 
 <p><a name="an_18:17">18:17</a> Ka ngaro atu te maharatanga ki a ia i runga i te whenua; e kore ano ia e whai ingoa i te huanui.</p> 
 <p><a name="an_18:18">18:18</a> Ka peia atu ano ia i roto i te marama ki te pouri, ka atiatia atu hoki i te ao.</p> 
 <p><a name="an_18:19">18:19</a> E kore ia e whai tama, e whai tama ranei a te tama, i roto i tona iwi, he morehu ranei i te wahi i noho ai ia.</p> 
 <p><a name="an_18:20">18:20</a> Miharo ana ki tona ra te hunga i muri i a ia, pera i te hunga i haere ra i mua, mau ana to ratou wehi.</p> 
 <p><a name="an_18:21">18:21</a> He pono ko nga nohoanga enei o te tangata kino, ko te wahi hoki tenei o te tangata kahore e mohio ki te Atua.</p> 
 <p><a name="an_19:1">19:1</a> ¶ Na ka whakautua e Hopa, ka mea,</p> 
 <p><a name="an_19:2">19:2</a> Kia peha ake te roa o ta koutou whakaporearea i toku wairua, o ta koutou wawahi i ahau ki te kupu?</p> 
 <p><a name="an_19:3">19:3</a> Ka tekau enei tawainga a koutou ki ahau, kahore o koutou whakama i a koutou ka aki tonu nei i ahau.</p> 
 <p><a name="an_19:4">19:4</a> Ki te mea ano hoki kua he ahau, kei ahau ano toku he e noho ana.</p> 
 <p><a name="an_19:5">19:5</a> Ki te mea ka whakanui mai koutou i a koutou ki ahau, a ka kauwhau mai ki ahau i toku tawainga;</p> 
 <p><a name="an_19:6">19:6</a> Kia mohio koutou na te Atua ahau i whakaparori i taku take, he mea hao mai ahau nana ki tana kupenga.</p> 
 <p><a name="an_19:7">19:7</a> Nana, e tangi ana ahau i te mahi nanakia, heoi kahore ahau e whakarangona; e karanga awhina ana ahau, otiia kahore he whakawa.</p> 
 <p><a name="an_19:8">19:8</a> ¶ Kua tutakina e ia toku ara, te puta ahau; tukua iho ana e ia te pouri ki oku ara.</p> 
 <p><a name="an_19:9">19:9</a> Ko toku kororia huia atu ana e ia; tangohia ana e ia te karauna i toku mahunga.</p> 
 <p><a name="an_19:10">19:10</a> Wawahia ana ahau e ia i nga taha katoa, a riro ana ahau; ko taku i tumanako atu ai huaranga atu ana e ia ano he rakau.</p> 
 <p><a name="an_19:11">19:11</a> Kua mura mai hoki tona riri ki ahau; e kiia ana ahau e ia ko tetahi o ona hoariri.</p> 
 <p><a name="an_19:12">19:12</a> E haere huihui mai ana ana taua, e whakaneke ake ana i to ratou ara ki ahau, kei te whakapae i toku teneti i tetahi taha, i tetahi taha.</p> 
 <p><a name="an_19:13">19:13</a> Kua meinga e ia oku teina kia matara atu i ahau; ko aku i mohio ai kua tangata ke ki ahau.</p> 
 <p><a name="an_19:14">19:14</a> Ko oku whanaunga, mutu pu ta ratou; ko oku hoa ake, kua wareware ratou ki ahau.</p> 
 <p><a name="an_19:15">19:15</a> Ko te hunga e noho ana i toku whare, me aku pononga wahine, kiia iho ahau e ratou he tangata ke; he tangata no nga whenua ahau ki ta ratou titiro mai.</p> 
 <p><a name="an_19:16">19:16</a> I karanga atu ahau ki taku pononga, heoi kihai ia i whakao mai; ahakoa e inoi ana toku mangai ki a ia.</p> 
 <p><a name="an_19:17">19:17</a> Ko toku ha tauhou ana ki taku wahine, me taku inoi hoki ki nga tamariki o te kopu o toku whaea.</p> 
 <p><a name="an_19:18">19:18</a> Ko nga tamariki nonohi ano hoki, whakahawea mai ana ki ahau; ki te whakatika ahau, ka korero whakahe ratou moku.</p> 
 <p><a name="an_19:19">19:19</a> E whakarihariha mai ana ki ahau oku takahoa katoa, a ko aku i aroha ai kua tahuri mai ki ahau.</p> 
 <p><a name="an_19:20">19:20</a> Piri tonu toku iwi ki toku kiri, ki oku kikokiko, a ora ake oku, ko te kiri kau o oku niho.</p> 
 <p><a name="an_19:21">19:21</a> Tohungia mai ahau, tohungia mai ahau e koutou, e oku hoa; kua pa mai hoki te ringa o te Atua ki ahau.</p> 
 <p><a name="an_19:22">19:22</a> He aha koutou i tukino ai i ahau, i pera ai me te Atua, te makona koutou i oku kikokiko?</p> 
 <p><a name="an_19:23">19:23</a> ¶ Aue, me i tuhituhia aku kupu! Aue, me i taia ki te pukapuka!</p> 
 <p><a name="an_19:24">19:24</a> Me i whaoa ki te kamaka, ki te pene rino, ki te mata, hei mea mo a mua noa atu!</p> 
 <p><a name="an_19:25">19:25</a> Otiia e mohio ana ahau kei te ora toku kaihoko, a i nga wa i muri nei ka tu ia ki runga ki te whenua;</p> 
 <p><a name="an_19:26">19:26</a> A ahakoa i muri i te paunga o toku kiri, ka titiro tonu ahau i roto i toku kikokiko ki te Atua:</p> 
 <p><a name="an_19:27">19:27</a> E titiro ano ahau ki a ia, ahau nei ano; a ma oku kanohi e matakitaki, kahore ma o tetahi atu. Pau rawa oku whatumanawa i roto i ahau.</p> 
 <p><a name="an_19:28">19:28</a> Ki te ki koutou, Na, ta tatou hanga ki te tukino i a ia! kua kitea hoki te take o te mea i roto i ahau;</p> 
 <p><a name="an_19:29">19:29</a> Kia wehi koutou kei mate i te hoari; no te mea ko te whiunga ki te hoari kei roto i te riri, e mohio ai koutou he whakawa ano tenei.</p> 
 <p><a name="an_20:1">20:1</a> ¶ Katahi ka whakautua e Topara Naamati; i mea ia,</p> 
 <p><a name="an_20:2">20:2</a> Na kona oku whakaaro i whakahoki kupu ake ai i roto i ahau; na reira ano ahau i hohoro ai.</p> 
 <p><a name="an_20:3">20:3</a> Kua rongo ahau i te whakahe moku, e pa ai te whakama ki ahau, a na te wairua o toku ngakau mahara te kupu whakahoki ki ahau.</p> 
 <p><a name="an_20:4">20:4</a> Kahore ranei koe i mohio ki tenei i mua noa atu, i te wa ra ano i whakanohoia ai te tangata ki runga ki te whenua;</p> 
 <p><a name="an_20:5">20:5</a> He poto te wa e whakamanamana ai te tangata kino, a ko te hari o te tangata atuakore he wheriko kau?</p> 
 <p><a name="an_20:6">20:6</a> Ahakoa eke noa tona nui ki nga rangi, a pa atu tona mahunga ki nga kapua;</p> 
 <p><a name="an_20:7">20:7</a> Ka memeha atu ano ia a ake ake, ka pera ano me tona paru: ko te hunga kua kite i a ia, ka mea, Kei hea ia?</p> 
 <p><a name="an_20:8">20:8</a> Ka rere atu ia ano he moemoea, e kore ano hoki e kitea: ae ka aia atu ia, ano he rekanga kanohi no te po.</p> 
 <p><a name="an_20:9">20:9</a> Ko te kanohi i kite i a ia e kore e kite ano; a heoi ano tirohanga a tona wahi ki a ia.</p> 
 <p><a name="an_20:10">20:10</a> ¶ E whakamanawareka ana tamariki i nga rawakore, ma ona ringa ano e whakahoki ona rawa.</p> 
 <p><a name="an_20:11">20:11</a> E ki ana ona wheua i te tamarikitanga; engari ka takoto tahi me ia i roto i te puehu.</p> 
 <p><a name="an_20:12">20:12</a> Ahakoa reka te kino i roto i tona mangai, ahakoa huna e ia i raro i tona arero;</p> 
 <p><a name="an_20:13">20:13</a> Ahakoa manawapatia noatia e ia, a kahore e mahue i a ia, heoi pupuri tonu i roto i tona mangai;</p> 
 <p><a name="an_20:14">20:14</a> Otira ka puta ke tana kai i roto i ona whekau, ko te au o nga ahipi i roto i a ia.</p> 
 <p><a name="an_20:15">20:15</a> I horomia e ia te taonga, ka ruakina mai ano e ia; ma te Atua e akiri mai i roto i tona kopu.</p> 
 <p><a name="an_20:16">20:16</a> Ka ngotea e ia te huware whakamate o nga ahipi; ka mate ano ia i te arero o te waipera.</p> 
 <p><a name="an_20:17">20:17</a> E kore ia e kite i nga awa, i nga wai rere o te honi, o te pata.</p> 
 <p><a name="an_20:18">20:18</a> Ko tana i uaua ai ka whakahokia e ia, e kore ano e horomia; ko tana utu ka rite ki ona taonga; e kore ano e koa ki reira.</p> 
 <p><a name="an_20:19">20:19</a> Nana hoki i tukino nga rawakore, whakarerea iho; murua ana e ia he whare, a e kore e hanga ano e ia.</p> 
 <p><a name="an_20:20">20:20</a> I te mea kahore ia i kite i te tatutanga i roto i a ia, e kore ano etahi o nga mea e matea nuitia ana e ia e mau ki a ia.</p> 
 <p><a name="an_20:21">20:21</a> Kahore tetahi mea i toe i kore te horomia e ia; no reira e kore tetahi mea pai ona e mau tonu.</p> 
 <p><a name="an_20:22">20:22</a> I a ia e whiwhi nui nei i te rawa, e rawakore ano ia; ka tae mai ki a ia nga ringa katoa o te hunga kei roto i te mata.</p> 
 <p><a name="an_20:23">20:23</a> ¶ I a ia ka mea ki te whakaki i tona kopu, ka maka mai e te Atua te kaha o tona riri ki runga ki a ia, a ka ringihia iho ki a ia, i a ia ano e kai ana.</p> 
 <p><a name="an_20:24">20:24</a> Ka rere atu ia i te patu rino, ka tu ia i te kopere parahi, puta pu.</p> 
 <p><a name="an_20:25">20:25</a> E unuhia ana, kua puta mai i roto i te tinana, ina, puta mai ana te mata wheriko i roto i tona au: kua tau nga wehi ki a ia.</p> 
 <p><a name="an_20:26">20:26</a> Ko te pouri katoa kei te takoto mai mo ana taonga: ka kainga ia e te ahi, kihai i puhia e te tangata; ma reira e pau ai te toenga i roto i tona teneti.</p> 
 <p><a name="an_20:27">20:27</a> Ka whakakitea mai tona he e nga rangi ka whakatika mai ano te whenua ki a ia.</p> 
 <p><a name="an_20:28">20:28</a> Ko nga hua o tona whare ka riro: ka rere, ano he wai, ona mea i te ra e riri ai ia.</p> 
 <p><a name="an_20:29">20:29</a> Ko ta te Atua wahi tenei ma te tangata kino, ko te taonga tupu i kiia e te Atua mona.</p> 
 <p><a name="an_21:1">21:1</a> ¶ Ano ra ko Hopa; i mea ia,</p> 
 <p><a name="an_21:2">21:2</a> Ata whakarongo mai ki taku kupu, a hei tenei he kupu whakamarie mai ma koutou.</p> 
 <p><a name="an_21:3">21:3</a> Tukua ahau, a ka korero hoki ahau; a ka mutu aku korero, haere tonu ta koutou tawai.</p> 
 <p><a name="an_21:4">21:4</a> Ahau nei, ki te tangata koia taku amuamu? A he aha ahau te manawanui ai?</p> 
 <p><a name="an_21:5">21:5</a> Titiro mai ki ahau, miharo ai; kopania atu te ringa ki te mangai.</p> 
 <p><a name="an_21:6">21:6</a> Mahara kau ahau, ka wehi, mau pu te wehi o oku kikokiko.</p> 
 <p><a name="an_21:7">21:7</a> ¶ He aha te hunga kino i ora ai, i koroheke ai, ae, i marohirohi ai to ratou kaha?</p> 
 <p><a name="an_21:8">21:8</a> Pumau tonu o ratou uri ki to ratou taha ki to ratou aroaro, a ko a ratou whanau kei ta ratou tirohanga atu.</p> 
 <p><a name="an_21:9">21:9</a> O ratou whare kei runga i te rangimarie, kahore he wehi, kahore hoki a te Atua patu ki a ratou.</p> 
 <p><a name="an_21:10">21:10</a> E kaha ana tana puru ki te ekeeke, kahore hoki e he; ka whanau tana kau, kahore hoki he whakatahe.</p> 
 <p><a name="an_21:11">21:11</a> E tukua mai ana e ratou a ratou kohungahunga ano he kahui hipi, e pekepeke ana a ratou tamariki.</p> 
 <p><a name="an_21:12">21:12</a> He hunga hapai ratou i te timipera, i te hapa, e koa ana ki te tangi o te okana.</p> 
 <p><a name="an_21:13">21:13</a> O ratou ra pau tonu i runga i te ahuareka, kitea rawatia ake kua heke ki te po.</p> 
 <p><a name="an_21:14">21:14</a> Koia ratou i mea ai ki te Atua, Mawehe atu i a matou; kahore hoki o matou hiahia kia matau ki ou ara.</p> 
 <p><a name="an_21:15">21:15</a> He aha ra te Runga Rawa e mahi ai matou ki a ia? He aha hoki te rawa ki a matou ki te inoi ki a ia?</p> 
 <p><a name="an_21:16">21:16</a> Nana, kahore he pai mo ratou i o ratou ringa ake: matara atu i ahau te whakaaro o te hunga kino.</p> 
 <p><a name="an_21:17">21:17</a> ¶ Pehea te maha o nga matenga o te rama a te hunga kino? O nga panga mai ano hoki o to ratou aitua ki a ratou? O te tuwhanga mai a te Atua i nga mamae i a ia e riri ana?</p> 
 <p><a name="an_21:18">21:18</a> E rite ai ratou ki te kakau witi i mua i te hau, ki te papapa e kahakina atu ana e te paroro?</p> 
 <p><a name="an_21:19">21:19</a> E mea ana koutou, E rongoatia ana e te Atua tona kino hei mea mo ana tamariki. Mana e utu tera ki a ia tonu, kia mohio ai ia.</p> 
 <p><a name="an_21:20">21:20</a> Tukua kia kite ona ake kanohi i tona hunanga, a tukua ia kia inu i te riri o te Kaha Rawa.</p> 
 <p><a name="an_21:21">21:21</a> He aha hoki tana manako ki tona whare i muri i a ia? ka poroa hoki ona marama i waenga?</p> 
 <p><a name="an_21:22">21:22</a> E whakaako ianei tetahi i te Atua ki te matauranga? Ko te kaiwhakawa hoki ia mo te hunga whakakake.</p> 
 <p><a name="an_21:23">21:23</a> Tenei tangata, mate iho ia, pakari rawa ano hoki ona kaha, ata takoto ana ana mea katoa, kahore hoki he raruraru.</p> 
 <p><a name="an_21:24">21:24</a> Ki tonu ona u i te waiu, a e makuku ana ona wheua i te hinu.</p> 
 <p><a name="an_21:25">21:25</a> Mate iho hoki tera tangata, kawa tonu tona wairua, kahore hoki he pai hei kai mana.</p> 
 <p><a name="an_21:26">21:26</a> Ka takoto ngatahi raua ki te puehu, a ko te iro hei hipoki mo raua.</p> 
 <p><a name="an_21:27">21:27</a> ¶ Nana, e mohio ana ahau ki o koutou whakaaro, ki ta koutou ngarahu nanakia ano hoki moku.</p> 
 <p><a name="an_21:28">21:28</a> E ki ana hoki koutou, Kei hea te whare o te rangatira? Kei hea hoki te teneti i noho ai te hunga kino?</p> 
 <p><a name="an_21:29">21:29</a> Kahore ianei koutou i ui ki te hunga e haere atu ana i te ara? Kahore ranei koutou i mohio ki a ratou tohu?</p> 
 <p><a name="an_21:30">21:30</a> Kei te rongoa nei hoki te tangata kono mo te ra o te whakangaro; ka whakaputaina ratou i te ra o te riri.</p> 
 <p><a name="an_21:31">21:31</a> Ko wai e whakaatu i tona ara ki tona aroaro? Ko wai hoki hei hoatu i te utu mo tana mahi ki a ia?</p> 
 <p><a name="an_21:32">21:32</a> Heoi ka kawea ia ki te urupa; kei te puranga he wahi mona.</p> 
 <p><a name="an_21:33">21:33</a> Ka reka ki a ia nga pokuru o te awaawa, ka whai mai ano hoki nga tangata katoa i a ia; e kore nei hoki e taea te tatau te hunga i mua i a ia.</p> 
 <p><a name="an_21:34">21:34</a> He pehea ra ta koutou whakamarie tinihanga i ahau, e toe na hoki te he i roto i a koutou kupu e whakahoki mai na?</p> 
 <p><a name="an_22:1">22:1</a> ¶ Ano ra ko Eripata Temani; i mea ia,</p> 
 <p><a name="an_22:2">22:2</a> E whai pai ano ranei te Atua i te tangata? He pono e whai pai te tangata i a ia ano ki te mea he ngakau mohio tona.</p> 
 <p><a name="an_22:3">22:3</a> He oranga ngakau ranei ki te Kaha Rawa tou tika? Hei taonga ranei ki a ia, ki te meinga e koe ou ara kia tino tika?</p> 
 <p><a name="an_22:4">22:4</a> He wehi ranei nou i a ia i whakahe ai ia i a koe, i whakawa ai i a koe?</p> 
 <p><a name="an_22:5">22:5</a> ¶ He teka ianei he nui tou he? Kahore hoki he pito whakamutunga o ou kino.</p> 
 <p><a name="an_22:6">22:6</a> I tangohia noatia hoki e koe nga mea a tou teina hei taunaha, huia ana e koe nga kakahu o te hunga e noho tahanga ana.</p> 
 <p><a name="an_22:7">22:7</a> Kihai i whakainumia e koe ki te wai te hunga ngenge; kaiponuhia ana e koe he taro ki te hunga e matekai ana.</p> 
 <p><a name="an_22:8">22:8</a> Ko te tangata marohirohi, i a ia te whenua; ko te tangata honore, noho ana ia i reira.</p> 
 <p><a name="an_22:9">22:9</a> Ko nga pouaru, unga rawakoretia atu ana e koe, whatiwhatiia ana nga ringa o nga pani.</p> 
 <p><a name="an_22:10">22:10</a> Na reira karapotia putia ana koe e nga mahanga, raruraru ana koe i te wehi pa whakarere;</p> 
 <p><a name="an_22:11">22:11</a> I te pouri ranei, e kore ai koe e kite; a nui atu te wai e taupoki na i a koe.</p> 
 <p><a name="an_22:12">22:12</a> He teka ianei kei te wahi tiketike o te rangi te Atua? Tirohia atu ano hoki a runga o nga whetu, to ratou teitei!</p> 
 <p><a name="an_22:13">22:13</a> A e mea na koe, He aha ta te Atua e mohio ai? E puta mai ranei tana whakawa i roto i te kapua pouri?</p> 
 <p><a name="an_22:14">22:14</a> Ko tona wahi ngaro ko nga kapua matotoru, te kite ia; kei te taiawhio ano ia i nga rangi.</p> 
 <p><a name="an_22:15">22:15</a> ¶ Ka mau tonu ranei koe ki te ara o mua, i haerea ra e nga tangata kikino?</p> 
 <p><a name="an_22:16">22:16</a> I kapohia atu nei i te mea kahore ano i rite o ratou ra; tahoroa ana to ratou turanga ano he awa:</p> 
 <p><a name="an_22:17">22:17</a> I mea nei ki te Atua, Mawehe atu i a matou; a, He aha e taea e te Kaha Rawa mo matou?</p> 
 <p><a name="an_22:18">22:18</a> Heoi i whakakiia e ia o ratou whare ki nga mea papai: ko te whakaaro ia o te hunga kino e matara atu ana i ahau.</p> 
 <p><a name="an_22:19">22:19</a> E kite ana te hunga tika, a koa ana: kataina iho ratou e te hunga harakore:</p> 
 <p><a name="an_22:20">22:20</a> Me te ki, He pono kua haukotia te hunga i tahuri mai ki a tatou, pau ake i te ahi te toenga o ratou.</p> 
 <p><a name="an_22:21">22:21</a> ¶ Waiho ia hei hoa mou, katahi koe ka ata noho; ma reira ka tae mai ai te pai ki a koe.</p> 
 <p><a name="an_22:22">22:22</a> Tahuri mai ra ki te ture a tona mangai, rongoatia hoki ana kupu ki roto ki tou ngakau.</p> 
 <p><a name="an_22:23">22:23</a> Ki te hoki koe ki te Kaha Rawa, tera koe e hanga; ki te nekehia atu e koe te kino kia mamao i ou teneti.</p> 
 <p><a name="an_22:24">22:24</a> A ka whakapuranga koe i tau taonga ki te puehu, te koura o Opira ki waenga i nga kohatu o nga awa;</p> 
 <p><a name="an_22:25">22:25</a> A ko te Kaha Rawa hei taonga mou, hei hiriwa utu nui ki a koe.</p> 
 <p><a name="an_22:26">22:26</a> Ko reira hoki koe ahuareka ai ki te Kaha Rawa, a ka ara ake tou mata ki te Atua.</p> 
 <p><a name="an_22:27">22:27</a> Ka inoi ano koe ki a ia, a ka whakarongo mai ia ki a koe; ka whakamana ano e koe au kupu taurangi.</p> 
 <p><a name="an_22:28">22:28</a> Ka whakatakotoria hoki e koe he tikanga, a ka whakapumautia ki a koe; ka whiti ano te marama ki runga ki ou ara.</p> 
 <p><a name="an_22:29">22:29</a> Ki te maka koe e ratou ki raro, ka ki koe, Tenei ano he whakaarahanga ake; ka whakaorangia ano e ia te ngakau whakaiti.</p> 
 <p><a name="an_22:30">22:30</a> Ka whakaorangia e ia te tangata ahakoa ehara i te harakore: ae ra, ka whakaorangia ia e te ma o ou ringa.</p> 
 <p><a name="an_23:1">23:1</a> ¶ Katahi ka whakautua e Hopa, i mea ia,</p> 
 <p><a name="an_23:2">23:2</a> I tenei ra nei ano e amuamu ana taku tangi: nui noa atu i taku aue te taimaha o te patunga i ahau.</p> 
 <p><a name="an_23:3">23:3</a> Aue, me i mohio ahau ki te wahi e kite ai ahau i a ia, kia tae rawa atu ai ahau ki tona nohoanga!</p> 
 <p><a name="an_23:4">23:4</a> Ka ata whakatakotoria e ahau aku korero ki tona aroaro, ka whakakiia hoki toku mangai ki nga kupu tautohetohe.</p> 
 <p><a name="an_23:5">23:5</a> Ka mohio ahau ki nga kupu e whakahokia mai e ia ki ahau, ka marama hoki tana e mea ai ki ahau.</p> 
 <p><a name="an_23:6">23:6</a> E whakaputaina mai ranei tona kaha nui ina tautohetohe ki ahau? Kahore; engari ka whai whakaaro ia ki ahau.</p> 
 <p><a name="an_23:7">23:7</a> Ko reira te tangata tika tautohetohe ai ki a ia: a ora tonu ake ahau i toku kaiwhakawa ake tonu atu.</p> 
 <p><a name="an_23:8">23:8</a> ¶ Nana, haere ana ahau ki mua, a kahore ia i reira; ki muri, heoi kahore ahau e kite i a ia:</p> 
 <p><a name="an_23:9">23:9</a> Ki maui, ina ka mahi ia, heoi kahore ahau e kite i a ia; e huna ana ia i a ia ano i te taha ki matau, te kite ahau i a ia.</p> 
 <p><a name="an_23:10">23:10</a> Otiia e mohio ana ia ki te ara e anga atu ai ahau: kia oti ahau te titiro iho e ia, ano he koura ahau i toku putanga mai.</p> 
 <p><a name="an_23:11">23:11</a> Mau pu ona takahanga i toku waewae; u pu ahau ki tona ara, kihai hoki i peka ke.</p> 
 <p><a name="an_23:12">23:12</a> Kihai hoki i mahue i ahau te whakahau a ona ngutu; ko nga kupu a tona mangai rongoa rawa ki ahau, nui atu i te kai i rite maku.</p> 
 <p><a name="an_23:13">23:13</a> ¶ Ko ia, kotahi tonu tona whakaaro, a ma wai ia e whakatahuri ke? Ko ta tona ngakau hoki i hiahia ai e meatia ana e ia.</p> 
 <p><a name="an_23:14">23:14</a> E whakaotia ana hoki e ia nga mea i whakaritea moku: he maha ano hoki ana mahi pera.</p> 
 <p><a name="an_23:15">23:15</a> Koia ahau i ohorere ai i tona aroaro: ka whakaaroaro ahau, ka wehi i a ia.</p> 
 <p><a name="an_23:16">23:16</a> Ngohe noa hoki toku ngakau i te Atua, ohorere ana ahau i te Kaha Rawa.</p> 
 <p><a name="an_23:17">23:17</a> Kihai nei hoki ahau i whakangaromia i mua o te pouri, kihai hoki i hipokina e ia te pouri i toku aroaro.</p> 
 <p><a name="an_24:1">24:1</a> ¶ He aha nga wa te whakapurangatia ai e te Kaha Rawa? A he aha hoki te hunga e mohio ana ki a ia te kite ai i ona ra?</p> 
 <p><a name="an_24:2">24:2</a> Tera etahi e whakaneke atu ana i nga rohe; e kahakina ana e ratou nga kahui, whangaia iho e ratou.</p> 
 <p><a name="an_24:3">24:3</a> E aia atu ana e ratou te kaihe a nga pani, e tangohia ana hei taunaha te kau a te pouaru.</p> 
 <p><a name="an_24:4">24:4</a> Whakapekaia ketia ana e ratou nga rawakore i te ara: huihui ana nga ware o te whenua, piri ana.</p> 
 <p><a name="an_24:5">24:5</a> Nana, rite tonu ratou ki te kaihe mahoao i te koraha, haere atu ana ki ta ratou mahi, e whai ana ki te kai; hei kai te koraha ma ratou, ma a ratou tamariki.</p> 
 <p><a name="an_24:6">24:6</a> E kotia ana e ratou ta ratou witi i te mara; e kohia ana e ratou nga waina a te hunga tutu.</p> 
 <p><a name="an_24:7">24:7</a> E takoto tahanga ana ratou i te po roa, kahore he kakahu, kahore hoki he hipoki i te maeke.</p> 
 <p><a name="an_24:8">24:8</a> Maku iho ratou i te awha o nga maunga, a, ka kore he rerenga, ka awhi i te kamaka.</p> 
 <p><a name="an_24:9">24:9</a> Tera te hunga, e tangohia mai ana e ratou te pani i te u, e tango ana i ta te rawakore taunaha:</p> 
 <p><a name="an_24:10">24:10</a> Koia ka haere tahanga ratou, kahore he kakahu, a, i te matekai ka hari i nga paihere witi;</p> 
 <p><a name="an_24:11">24:11</a> E mahi nei i te hinu i roto i nga taiepa a aua tangata; e takahi nei i a ratou poka waina, me te mate i te wai.</p> 
 <p><a name="an_24:12">24:12</a> E aue ana nga tangata i roto i te pa, e karanga ana hoki te wairua o te hunga i patua: kahore ano ia a te Atua whakakuware ki a ratou.</p> 
 <p><a name="an_24:13">24:13</a> ¶ No te hunga ratou e whakakeke ana ki te marama; kahore o ratou mohio ki ona ara, e kore ano ratou e noho ki ona huarahi.</p> 
 <p><a name="an_24:14">24:14</a> E maranga ana te kaikohuru i te mea ka marama, patua iho e ia te ware me te rawakore; a i te po ka pena ia i te tahae.</p> 
 <p><a name="an_24:15">24:15</a> E tatari ana te kanohi o te tangata puremu kia nehunehu iho, e mea ana, E kore te kanohi e kite i ahau: e huna ana ia i tona mata.</p> 
 <p><a name="an_24:16">24:16</a> E keri ana ratou i nga whare i te pouri: i te awatea e pa ana ratou i a ratou: kahore ratou e mohio ki te marama.</p> 
 <p><a name="an_24:17">24:17</a> Ki a ratou katoa hoki e rite ana te ata ki te atarangi o te mate; e matau ana hoki ratou ki nga whakamataku o te atarangi o te mate.</p> 
 <p><a name="an_24:18">24:18</a> ¶ Tere tonu ia ki runga ki te mata o nga wai; he mea kanga to ratou wahi i runga i te whenua: e kore ia e anga mai ki te ara ki nga mara waina.</p> 
 <p><a name="an_24:19">24:19</a> Ka riro nga wai o te hukarere i te tauraki, i te wera: te hunga hara ano hoki i te reinga.</p> 
 <p><a name="an_24:20">24:20</a> Ka wareware te kopu ki a ia; he kai reka ia ma te iro; e kore ia e maharatia i muri iho; ka whati hoki te kino ano he rakau.</p> 
 <p><a name="an_24:21">24:21</a> E tukinotia ana e ia te pakoko kihai nei i whanau; kahore hoki ana mahi pai ki te pouaru.</p> 
 <p><a name="an_24:22">24:22</a> E kumea atu ana hoki e ia nga marohirohi ki tona kaha: ka whakatika ake ia, kahore he tangata e u ki te ora.</p> 
 <p><a name="an_24:23">24:23</a> I homai ano e te Atua ki a ratou kia au te noho, a ka whakawhirinaki ratou ki reira; kei runga hoki i o ratou huarahi ona kanohi.</p> 
 <p><a name="an_24:24">24:24</a> E whakanekehia ake ana ratou; otiia wahi iti nei, kua kahore noa iho ratou; ae ra, ka whakaitia ratou, ka whakawateatia atu pera i era atu katoa, a ka tapahia atu ano ko nga kauru o nga puku witi.</p> 
 <p><a name="an_24:25">24:25</a> Ki te mea he teka tenei ko wai hei whakateka ki ahau, hei whakakahore i taku korero?</p> 
 <p><a name="an_25:1">25:1</a> ¶ Ano ra ko Pirirara Huhi; i mea ia,</p> 
 <p><a name="an_25:2">25:2</a> Kei a ia te kingitanga me te wehi: ko ia hei hohou i te rongo i ona wahi tiketike.</p> 
 <p><a name="an_25:3">25:3</a> E taea ranei ana ope te tatau? ko wai hoki i kore te whitingia e tona marama?</p> 
 <p><a name="an_25:4">25:4</a> A ma te aha ra te tangata ka whakatikaia mai ai e te Atua? Ma te aha ka ma ai te whanau a te wahine?</p> 
 <p><a name="an_25:5">25:5</a> Nana, ko te marama, kahore ona tiahotanga, kahore hoki nga whetu kia ma ki tana titiro:</p> 
 <p><a name="an_25:6">25:6</a> Kia iti rawa iho to te tangata, he kutukutu nei! to te tama a te tangata, he iro nei!</p> 
 <p><a name="an_26:1">26:1</a> ¶ Ano ra ko Hopa; i mea ia.</p> 
 <p><a name="an_26:2">26:2</a> He hapai pehea tau i te kahakore? He whakaora pehea tau i te ringa ngoikore?</p> 
 <p><a name="an_26:3">26:3</a> Ka tae tau whakatakoto whakaaro ma te whakaarokore! Te nui o tau whakaatu tikanga!</p> 
 <p><a name="an_26:4">26:4</a> I puaki ki a wai au kupu? No wai te wairua i puta mai ra i a koe?</p> 
 <p><a name="an_26:5">26:5</a> ¶ E wiri ana nga tupapaku i raro i te wai, me nga mea ano e noho ana i reira.</p> 
 <p><a name="an_26:6">26:6</a> E takoto kau ana te reinga i tona aroaro, kahore hoki he hipoki mo te whakangaro.</p> 
 <p><a name="an_26:7">26:7</a> E horahia atu ana e ia te raki ki runga ki te wahi takoto kau, whakairihia ana e ia te whenua ki runga ki te kahore noa iho.</p> 
 <p><a name="an_26:8">26:8</a> E takaia ana e ia nga wai ki roto ki ana kapua matotoru; a kahore te kapua e pakaru i raro i a ratou.</p> 
 <p><a name="an_26:9">26:9</a> E kaiponuhia ana e ia a mua o tona torona, horahia ana e ia tana kapua ki runga.</p> 
 <p><a name="an_26:10">26:10</a> He mea karapoti nana nga wai, rohe rawa, a tae noa ki te mutunga mai o te marama me te pouri.</p> 
 <p><a name="an_26:11">26:11</a> Wiri ana nga pou o te rangi, miharo ana ki tana whakatupehupehu.</p> 
 <p><a name="an_26:12">26:12</a> Ko tona kaha hei whakakorikori i te moana, maru ana te whakakake i tona matauranga.</p> 
 <p><a name="an_26:13">26:13</a> Na tona wairua i whakapaipai nga rangi; na tona ringa i wero te nakahi tere.</p> 
 <p><a name="an_26:14">26:14</a> Na, he pito enei no ona ara; ano te iti o te wahi ona e rangona ana! Ko te whatitiri ia o tona kaha, ko wai ka matau?</p> 
 <p><a name="an_27:1">27:1</a> ¶ Na i korero tonu ano a Hopa i tana pepeha; i mea,</p> 
 <p><a name="an_27:2">27:2</a> E ora ana te Atua, nana nei i whakakahore toku tika; te Kaha Rawa, nana nei i whakakawa toku wairua;</p> 
 <p><a name="an_27:3">27:3</a> Kei te toitu tonu hoki toku ora i roto i ahau, a kei roto i oku pongaponga te wairua o te Atua;</p> 
 <p><a name="an_27:4">27:4</a> He pono, e kore oku ngutu e korero kino, e kore te hianga e puaki i toku arero.</p> 
 <p><a name="an_27:5">27:5</a> Aue kia whakatikaia ta koutou e ahau! E kore e whakarerea e ahau toku ngakau tapatahi, a mate noa.</p> 
 <p><a name="an_27:6">27:6</a> Ka mau taku pupuri ki toku tika, e kore e tukua atu e ahau: e kore toku ngakau e whakahe ki ahau i ahau ano e ora nei.</p> 
 <p><a name="an_27:7">27:7</a> ¶ Ko toku hoariri, kia rite ia ki te tangata kino; ko te tangata e whakatika mai ana ki ahau, kia rite ia ki te tangata hara.</p> 
 <p><a name="an_27:8">27:8</a> He aha oti ta te whakaponokore e tumanako ai, ahakoa whiwhi ia i te rawa, ki te mea ka tangohia atu tona wairua e te Atua?</p> 
 <p><a name="an_27:9">27:9</a> E rongo ranei te Atua ki tana tangi ina pa te he ki a ia?</p> 
 <p><a name="an_27:10">27:10</a> E ahuareka ranei ia ki te Kaha Rawa, e karanga ranei ki te Atua i nga wa katoa?</p> 
 <p><a name="an_27:11">27:11</a> ¶ Ka whakaakona koutou e ahau ki te ringa o te Atua; e kore e huna e ahau nga mea e takoto mai nei i te Kaha Rawa.</p> 
 <p><a name="an_27:12">27:12</a> Nana, kua kite koutou katoa; a na te aha koutou i wairangi rawa ai?</p> 
 <p><a name="an_27:13">27:13</a> Ko ta te Atua wahi tenei ma te tangata kino, ko te mea e whakarerea iho ma nga kaitukino, ko ta te Kaha Rawa e riro i a ratou.</p> 
 <p><a name="an_27:14">27:14</a> Ki te mea ka tokomaha ana tamariki, hei mea ma te hoari; e kore ano hoki ona uri e makona i te taro.</p> 
 <p><a name="an_27:15">27:15</a> Ko ona morehu ka tanumia ki te mate; e kore ano hoki ana pouaru e tangi.</p> 
 <p><a name="an_27:16">27:16</a> Ahakoa amene ia i te hiriwa ano he puehu, a pae tonu te kakahu mona ano he paru;</p> 
 <p><a name="an_27:17">27:17</a> E pae ano i a ia, otiia ka kakahuria e te tangata tika, ka wehewehea hoki te hiriwa e te harakore.</p> 
 <p><a name="an_27:18">27:18</a> Ka rite tana hanga i tona whare ki ta te purehurehu; tona rite kei te whare tihokahoka e hanga ana e te kaitiaki.</p> 
 <p><a name="an_27:19">27:19</a> Ka takoto ia, he tangata taonga, otiia e kore e kohia ki te urupa; ko te tirohanga ake a ona kanohi, na kua kahore noa iho ia.</p> 
 <p><a name="an_27:20">27:20</a> Rite tonu ki te wai nga whakawehi e mau ai ia; tahaetia ana ia e te paroro i te po.</p> 
 <p><a name="an_27:21">27:21</a> Ka kahakina atu ia e te marangai, a riro ana ia; ka aia atu ano ia i tona wahi.</p> 
 <p><a name="an_27:22">27:22</a> Ka aki mai hoki te Atua ki a ia, e kore ano ia e tohungia; mea noa ia kia rere mai i roto i tona ringa.</p> 
 <p><a name="an_27:23">27:23</a> Ka papaki te tangata i o ratou ringa ki a ia, a ka whakahi, ka a atu i a ia i tona wahi.</p> 
 <p><a name="an_28:1">28:1</a> ¶ He rua hoki to te hiriwa e puta mai ai, he wahi ano to te koura e whakarewaina ai.</p> 
 <p><a name="an_28:2">28:2</a> He mea tango mai te rino no roto i te whenua; no te kamaka te parahi, he mea whakarewa.</p> 
 <p><a name="an_28:3">28:3</a> E whakatakotoria ana e te tangata he mutunga mai mo te pouri, e rapua ana e ia ki te tino tutukitanga atu nga kohatu o te pouri, o te atarangi o te mate.</p> 
 <p><a name="an_28:4">28:4</a> E pakaruhia mai ana e ia he rua i ko ake o nga nohoanga tangata; kua wareware ratou i te waewae e haere ana; he tawhiti i te tangata to ratou tarenga, e piu atu ana, e piu ana mai.</p> 
 <p><a name="an_28:5">28:5</a> Ko te whenua, e puta mai ana he taro i roto i a ia: a e hurihia ake ana a raro iho ano he ahi.</p> 
 <p><a name="an_28:6">28:6</a> Hei wahi mo nga hapira ona kohatu, he puehu koura ano tona.</p> 
 <p><a name="an_28:7">28:7</a> He ara tena kahore i mohiotia e te manu, kiano i kitea e te kanohi o te whatura.</p> 
 <p><a name="an_28:8">28:8</a> Kahore nga kirehe whakahi kia takahi i taua ara kahore hoki a reira kia haerea e te raiona tutu.</p> 
 <p><a name="an_28:9">28:9</a> E pa atu ana tona ringa ki te kiripaka; hurihia ake e ia nga take o nga maunga.</p> 
 <p><a name="an_28:10">28:10</a> E tapahia ana e ia he awa i roto i nga kamaka, a e kite ana tona kanohi i nga mea utu nui katoa.</p> 
 <p><a name="an_28:11">28:11</a> E herea ana e ia nga awa kei maturuturu; e whakaputa mai ana hoki i nga mea ngaro ki te marama.</p> 
 <p><a name="an_28:12">28:12</a> E kitea ia ki hea te whakaaro nui? kei hea hoki te wahi o te mohio?</p> 
 <p><a name="an_28:13">28:13</a> E kore te tangata e mohio ki tona utu, e kore ano taua hanga e kitea ki te whenua o te ora.</p> 
 <p><a name="an_28:14">28:14</a> ¶ E ki ake ana te rire, Kahore i ahau; e ki mai ana hoki te moana, Kahore i ahau.</p> 
 <p><a name="an_28:15">28:15</a> E kore e hokona ki te koura, e kore ano hoki e taea te pauna te hiriwa hei utu mona.</p> 
 <p><a name="an_28:16">28:16</a> E kore e taea te whakarite ki te koura o Opira, ki te onika utu nui, ki te hapira.</p> 
 <p><a name="an_28:17">28:17</a> E kore e rite te koura, te kohatu piata ki a ia: e kore e hokona ki nga oko koura parakore.</p> 
 <p><a name="an_28:18">28:18</a> E kore e whakahuatia te kaoa, nga peara ranei; hira ake hoki te utu o te whakaaro nui i to te rupi.</p> 
 <p><a name="an_28:19">28:19</a> E kore te topaha o Etiopia e rite ki a ia, e kore e tau te koura parakore hei utu.</p> 
 <p><a name="an_28:20">28:20</a> ¶ Ka haere mai ra i hea te whakaaro nui? Kei hea te wahi o te matau?</p> 
 <p><a name="an_28:21">28:21</a> He mea huna atu na hoki i nga kanohi o nga mea ora katoa, ngaro rawa i nga manu o te rangi.</p> 
 <p><a name="an_28:22">28:22</a> E ki ake ana te whakangaromanga raua ko te mate, i hakiri o maua taringa ki tona rongo.</p> 
 <p><a name="an_28:23">28:23</a> E mohio ana te Atua ki tona ara, kua kite ano ia i tona wahi.</p> 
 <p><a name="an_28:24">28:24</a> E titiro ana hoki ia ki nga pito o te whenua, e kite ana ia i nga mea i raro i te rangi, a puta noa;</p> 
 <p><a name="an_28:25">28:25</a> E mea ana i te whakataimaha mo te hau; ae, e mehua ana ia i nga wai ki te mehua.</p> 
 <p><a name="an_28:26">28:26</a> I a ia e whakatakoto ana i te tikanga mo te ua, i te huarahi mo te uira o te whatitiri,</p> 
 <p><a name="an_28:27">28:27</a> Ka kitea e ia i reira, a whakapuakina mai ana; i whakaukia e ia, a ata rapua ana e ia.</p> 
 <p><a name="an_28:28">28:28</a> A ka mea ia ki te tangata, Na, ko te wehi ki te Ariki, ko te whakaaro nui tena; a ko te mawehe atu i te kino, koia te matauranga.</p> 
 <p><a name="an_29:1">29:1</a> ¶ A i korero tonu a Hopa i tana pepeha, i mea,</p> 
 <p><a name="an_29:2">29:2</a> Aue, me i rite ki nga marama o mua, ki nga ra i tiaki ai te Atua i ahau!</p> 
 <p><a name="an_29:3">29:3</a> I tiaho mai ai tana rama ki toku matenga, a na tana whakamarama i haere ai ahau i te pouri:</p> 
 <p><a name="an_29:4">29:4</a> Me i pera ano me ahau i nga ra o toku taiohitanga, i te mea nei kei runga to te Atua whakaaro puku i toku teneti;</p> 
 <p><a name="an_29:5">29:5</a> I te mea e noho ana ano te Kaha Rawa i ahau, a kei tetahi taha oku aku tamariki, kei tetahi taha;</p> 
 <p><a name="an_29:6">29:6</a> I horoia ai oku takahanga ki te pata, a rere mai ana nga awa hinu ki ahau i roto i te kohatu!</p> 
 <p><a name="an_29:7">29:7</a> ¶ I toku haerenga atu ki te kuwaha ki te pa, a whakapai ana i te nohoanga moku i te waharoa,</p> 
 <p><a name="an_29:8">29:8</a> Ka kite nga taitamariki i ahau, a piri ana ratou: whakatika ana nga koroheke, tu ana ki runga;</p> 
 <p><a name="an_29:9">29:9</a> Mutu pu te korero a nga tino tangata, kua kopania te ringa ki o ratou mangai;</p> 
 <p><a name="an_29:10">29:10</a> Ngaro ana te reo o nga rangatira, piri ana o ratou arero ki o ratou ngao.</p> 
 <p><a name="an_29:11">29:11</a> No te rongonga hoki o te taringa i ahau manaaki ana i ahau; te kitenga o te kanohi i ahau, whakaae mai ana ki aku mahi:</p> 
 <p><a name="an_29:12">29:12</a> No te mea naku i whakaora te rawakore i a ia e karanga ana, te pani me te tangata hoki kahore nei ona kaiawhina.</p> 
 <p><a name="an_29:13">29:13</a> I tau ki runga ki ahau te manaaki a te tangata e tata ana ki te whakangaromanga; harakoa ana i ahau te ngakau o te pouaru.</p> 
 <p><a name="an_29:14">29:14</a> I kakahuria e ahau te tika, a ko tera toku kakahu: e rite ana taku whakarite whakawa he koroka, he karauna.</p> 
 <p><a name="an_29:15">29:15</a> He kanohi ahau ki te matapo, he waewae ki te kopa.</p> 
 <p><a name="an_29:16">29:16</a> He matua ahau ki nga rawakore: a i ata rapua e ahau te tikanga o te totohe a te tangata kihai nei ahau i mohio.</p> 
 <p><a name="an_29:17">29:17</a> Wawahia ana e ahau nga kauae o te tangata kino, a takiritia mai ana e ahau tana mea pahua i roto i ona niho.</p> 
 <p><a name="an_29:18">29:18</a> ¶ Katahi ahau ka mea, Tera ahau e mate i roto i toku ohanga; ka whakanuia oku ra kia rite ki te onepu te maha:</p> 
 <p><a name="an_29:19">29:19</a> Ko toku pakiaka tautoro tonu ki nga wai, a i te po tau ana te tomairangi ki runga ki toku peka:</p> 
 <p><a name="an_29:20">29:20</a> Ko toku kororia hou tonu i roto i ahau, a hoki ake ana te kaha o taku kopere i toku ringa.</p> 
 <p><a name="an_29:21">29:21</a> I whakarongo mai nga tangata ki ahau, i tatari, whakarongo puku ana ratou i ahau e whakatakoto whakaaro ana.</p> 
 <p><a name="an_29:22">29:22</a> I muri i aku kupu kore ake ratou i korero ano; maturuturu iho ana aku kupu ki runga ki a ratou.</p> 
 <p><a name="an_29:23">29:23</a> I taria mai ahau e ratou ano ko te ua; hamama mai ana o ratou mangai ano e tatari ana ki te ua o muri.</p> 
 <p><a name="an_29:24">29:24</a> Ka kata ahau ki a ratou, kihai i whakaponohia e ratou; kihai hoki ratou i whakataka i te marama o toku mata.</p> 
 <p><a name="an_29:25">29:25</a> Naku to ratou ara i whiriwhiri, a noho ana ahau hei rangatira, noho ana hoki ahau ano he kingi i roto i te ope; i rite ahau ki te kaiwhakamarie o te hunga e tangi ana.</p> 
 <p><a name="an_30:1">30:1</a> ¶ Inaianei ia e kataina mai ana ahau e te hunga tamariki rawa i ahau, e te hunga kihai nei ahau i whakaae kia uru o ratou matua ki roto ki nga kuri o taku kahui.</p> 
 <p><a name="an_30:2">30:2</a> Ae ra, hei aha maku te kaha o o ratou ringa? He hanga pirau nei hoki to ratou koroheketanga.</p> 
 <p><a name="an_30:3">30:3</a> Tupuhi ana ratou i te rawakore, i te hemokai; e ngau ana ratou i te oneone pakapaka, i roto i te pouritanga o te tuhea, o te ururua.</p> 
 <p><a name="an_30:4">30:4</a> E whawhaki ana ratou i nga marou i roto o nga rakau ririki; a ko nga pakiaka hunipa hei kai ma ratou.</p> 
 <p><a name="an_30:5">30:5</a> He mea pei atu ratou i roto i nga tangata; e karangarangatia ana ratou ano he tahae.</p> 
 <p><a name="an_30:6">30:6</a> Me noho rawa atu ratou i nga kapiti o nga awaawa, i nga waro o te whenua, i nga kamaka.</p> 
 <p><a name="an_30:7">30:7</a> Tangi a kaihe ana ratou i roto i nga rakau ririki; huihuia ana ratou ki raro i nga ongaonga.</p> 
 <p><a name="an_30:8">30:8</a> He tamariki ratou na nga kuware, ae ra, he tamariki na te hunga ingoakore; he hunga i patua atu i runga i te whenua.</p> 
 <p><a name="an_30:9">30:9</a> Inaianei ia kua waiho ahau hei waiata ma ratou, ae, hei whakatauki ma ratou.</p> 
 <p><a name="an_30:10">30:10</a> E whakarihariha mai ana ratou ki ahau, e neke rawa atu ana i ahau, a kahore e kaiponuhia e ratou te huware ki toku mata.</p> 
 <p><a name="an_30:11">30:11</a> Kua oti hoki tana aho te wewete e ia, a e whakatupuria kinotia ana ahau e ia, a kua tukua e ratou te paraire i toku aroaro.</p> 
 <p><a name="an_30:12">30:12</a> I te taha ki matau ka ara te marea; taia ana e ratou oku waewae, a akina ana nga ara o a ratou whakangaromanga ki ahau.</p> 
 <p><a name="an_30:13">30:13</a> E taka kino ana ratou i toku ara, e whakatupu ana i te he moku, a kahore he hoa mahi mo ratou.</p> 
 <p><a name="an_30:14">30:14</a> Rite tonu ki te wai nui e pakaru mai ana to ratou haerenga mai: i taua whakangaromanga nei, huri mai ana ratou ki runga ki ahau:</p> 
 <p><a name="an_30:15">30:15</a> ¶ Kua tahuri mai nga whakawehi ki ahau, e aru ana ratou i toku whakaaro rangatira ano he hau; ko te whakahauora moku, pahemo ke ana ano he kapua.</p> 
 <p><a name="an_30:16">30:16</a> Na inaianei kua maringi toku wairua i roto i ahau: mau pu ahau i nga ra o te tangi.</p> 
 <p><a name="an_30:17">30:17</a> I te po e werohia ana oku wheua i roto i ahau; kahore hoki he okiokinga o nga mamae e ngau nei i ahau.</p> 
 <p><a name="an_30:18">30:18</a> He kaha nui no toku mate i ahua ke ai toku kakahu; e awhi nei i ahau, e penei ana me te whiri o toku koti.</p> 
 <p><a name="an_30:19">30:19</a> Kua maka ahau e ia ki te paru, kua rite ahau ki te puehu, ki te pungarehu.</p> 
 <p><a name="an_30:20">30:20</a> E tangi ana ahau ki a koe, heoi kahore koe e whakao mai ki ahau; e tu ana, heoi ka titiro kau mai koe ki ahau.</p> 
 <p><a name="an_30:21">30:21</a> Kua huri ke, kua kino tau mahi ki ahau: ko te kaha o tou ringa kei te tukino i ahau.</p> 
 <p><a name="an_30:22">30:22</a> Kua hapainga ake ahau e koe ki te hau, a meinga ana tera e koe hei hoiho moku; a whakamotitia iho ahau e koe i roto i te tupuhi.</p> 
 <p><a name="an_30:23">30:23</a> E mohio ana hoki ahau tera ahau e kawea e koe ki te mate, ki te whare hoki i whakaritea mo te hunga ora katoa.</p> 
 <p><a name="an_30:24">30:24</a> E kore ano ia tona ringa e totoro iho ki te urupa; ahakoa hei mate mona ka mea ia ki te karanga, he whakaaro ki enei mea.</p> 
 <p><a name="an_30:25">30:25</a> Kihai ianei ahau i tangi ki te tangata he mate nei tona? kihai ranei toku wairua i pouri ki te rawakore?</p> 
 <p><a name="an_30:26">30:26</a> I ahau i tatari ai ki te pai, heoi kua tae mai te kino; tumanako atu ana ahau ki te marama, heoi kua tae mai te pouri.</p> 
 <p><a name="an_30:27">30:27</a> Ko oku whekau, me te mea e koropupu ana, te ata takoto; haukotia mai ana ahau e nga ra o te tangi.</p> 
 <p><a name="an_30:28">30:28</a> E haereere pouri ana ahau, kahore he ra; ko taku whakatikanga ake i roto i te whakaminenga, ka karanga awhina.</p> 
 <p><a name="an_30:29">30:29</a> Hei teina ahau ki nga tarakona, hei hoa mo nga ruru.</p> 
 <p><a name="an_30:30">30:30</a> Ko toku kiri mangu tonu, e ngahoro ana i ahau, kaia ana oku wheua i te wera.</p> 
 <p><a name="an_30:31">30:31</a> No reira i tahuri ke ai taku hapa ki te tangi, me taku okana ki te reo o te hunga e uhunga ana.</p> 
 <p><a name="an_31:1">31:1</a> ¶ Kua oti taku kawenata ki oku kanohi; kia whakaaroaro ahau hei aha ki te kotiro?</p> 
 <p><a name="an_31:2">31:2</a> He aha ta te Atua wahi e tuwha mai ai i runga? He aha ta te Kaha Rawa taonga tupu i te wahi tiketike?</p> 
 <p><a name="an_31:3">31:3</a> He teka ianei he whakangaromanga mo te tangata kino? he whiu mo nga kaimahi o te he?</p> 
 <p><a name="an_31:4">31:4</a> He teka ianei e kitea ana e ia oku ara, e taua ana e ia oku hikoinga katoa?</p> 
 <p><a name="an_31:5">31:5</a> Ki te mea i haere ahau i runga i te tekateka noa, a i hohoro toku waewae ki te tinihanga;</p> 
 <p><a name="an_31:6">31:6</a> Kia paunatia ahau i runga i te pauna tika, kia mohio ai te Atua ki toku tapatahi:</p> 
 <p><a name="an_31:7">31:7</a> Ki te mea i kotiti ke toku hikoinga i te ara, a i whai toku ngakau i oku kanohi; a ki te mea i mau te tongi ki oku ringa;</p> 
 <p><a name="an_31:8">31:8</a> Kati, ko ahau hei whakato, a ma tetahi atu e kai; ae ra, tukua nga hua o taku mara kia hutia atu.</p> 
 <p><a name="an_31:9">31:9</a> ¶ Ki te mea i whakawairangitia toku ngakau e te wahine, a i whanga ahau i te tatau o toku hoa;</p> 
 <p><a name="an_31:10">31:10</a> Heoi kia huri paraoa taku wahine ma tetahi atu, kia piko iho ano hoki nga tangata ke ki runga i a ia.</p> 
 <p><a name="an_31:11">31:11</a> He kino rawa hoki tera; ae ra, he he e tika ana kia whiua e nga kaiwhakawa:</p> 
 <p><a name="an_31:12">31:12</a> He ahi hoki tera e kai ana ki te whakangaromanga rawa, poto noa aku hua katoa.</p> 
 <p><a name="an_31:13">31:13</a> Ki te mea i whakahaweatia e ahau te whakawa a taku pononga tane, a taku pononga wahine, i a raua e totohe ana ki ahau;</p> 
 <p><a name="an_31:14">31:14</a> Ka pehea ra ahau ina whakatika te Atua? He aha taku kupu e whakahoki ai ki a ia ina tae mai ia ki te titiro?</p> 
 <p><a name="an_31:15">31:15</a> He teka ranei na toku kaihanga ia i hanga i roto i te kopu? a nana, na te kotahi, i whai ahua ai maua i roto i te puku?</p> 
 <p><a name="an_31:16">31:16</a> ¶ Ki te mea i kaiponuhia e ahau ta nga rawakore i hiahia ai, a meinga ana e ahau nga kanohi o te pouaru kia pau i te minamina;</p> 
 <p><a name="an_31:17">31:17</a> Ki te mea ranei i kainga taku maramara e toku kotahi, a kihai te pani i kai i tetahi wahi;</p> 
 <p><a name="an_31:18">31:18</a> He mea whakatupu ia naku no toku taitamarikitanga ra ano me te mea ko tona papa ahau: ko te pouaru he mea arahi naku no te kopu ra ano o toku whaea;</p> 
 <p><a name="an_31:19">31:19</a> Ki te mea i kite ahau i tetahi e tata ana ki te mate, he kore no te kakahu, a kahore he uhi mo te rawakore;</p> 
 <p><a name="an_31:20">31:20</a> Ki te mea kihai tona hope i whakapai ki ahau, a kihai ia i mahana i nga huruhuru o taku kahui:</p> 
 <p><a name="an_31:21">31:21</a> Ki te mea i ara toku ringa hei pehi i te pani, i toku kitenga he awina tera moku kei te kuwaha;</p> 
 <p><a name="an_31:22">31:22</a> Na kia marere atu toku pokohiwi i roto i te peke, kia whati te takakau o toku ringa.</p> 
 <p><a name="an_31:23">31:23</a> Ko te whiu hoki a te Atua taku i wehi ai; kihai hoki i taea e ahau te aha i tona nui.</p> 
 <p><a name="an_31:24">31:24</a> ¶ Ki te mea i u toku whakaaro ki te koura, a i mea ahau ki te koura parakore, Ko koe taku e whakawhirinaki atu ai;</p> 
 <p><a name="an_31:25">31:25</a> Ki te mea i koa ahau ki te maha o oku rawa, a ki te nui o ta toku ringa i whiwhi ai;</p> 
 <p><a name="an_31:26">31:26</a> Ki te mea i kite ahau i te ra e whiti ana, i te marama ranei e haere ana i tona tiahotanga;</p> 
 <p><a name="an_31:27">31:27</a> A ka kumea pukutia atu toku ngakau, ka kihia toku ringa e toku mangai:</p> 
 <p><a name="an_31:28">31:28</a> Na he kino tenei hei whiunga ma nga kaiwhakawa: he teka hoki naku ki te Atua i runga.</p> 
 <p><a name="an_31:29">31:29</a> Ki te mea i koa ahau ki te whakangaromanga o te tangata i kino ki ahau, i whakaara ake ranei i ahau i te panga o te he ki a ia;</p> 
 <p><a name="an_31:30">31:30</a> Ae, kihai ahau i tuku i toku mangai kia hara, kihai i whai kia kanga tona wairua;</p> 
 <p><a name="an_31:31">31:31</a> Ki te mea kahore nga tangata o toku teneti i mea, Tena koa te tangata kihai nei i makona i tona kikokiko?</p> 
 <p><a name="an_31:32">31:32</a> Kihai te manene i moe i waho; i whakatuwheratia ano e ahau oku tatau ki te tangata haere;</p> 
 <p><a name="an_31:33">31:33</a> ¶ Ki te mea i pera ahau me Arama, i hipoki i oku he, i huna i toku kino ki roto ki toku uma;</p> 
 <p><a name="an_31:34">31:34</a> I wehi hoki ahau i te huihui nui, i mataku ki te whakahawea a nga hapu, a whakarongo kau ana, kihai hoki i puta ki waho</p> 
 <p><a name="an_31:35">31:35</a> Aue, me i whakarongo mai tetahi ki ahau! Nana, tenei taku tohu, ma te Kaha Rawa e whakahoki mai he kupu ki ahau; me i ahau noa te pukapuka i tuhituhia e toku hoariri!</p> 
 <p><a name="an_31:36">31:36</a> Ina, kua amohia e ahau i runga i toku pokohiwi; kua herea e ahau hei karauna moku.</p> 
 <p><a name="an_31:37">31:37</a> Kua whakaaturia e ahau ki a ia te maha o oku hikoinga; rite tonu ki ta te rangatira taku whakatata atu ki a ia.</p> 
 <p><a name="an_31:38">31:38</a> Ki te tangi taku oneone, he whakahe ki ahau, ki te uru ano ona moa ki te aue,</p> 
 <p><a name="an_31:39">31:39</a> Ki te mea i kainga e ahau ona hua, he mea kihai i utua, a naku ranei ona ariki i mate ai,</p> 
 <p><a name="an_31:40">31:40</a> Na, kia riro pu te witi i te tataramoa, te parei i te taru kino. Heoi ano nga korero a Hopa.</p> 
 <p><a name="an_32:1">32:1</a> ¶ Heoi mutu ake te whakahoki kupu a enei tangata tokotoru ki a Hopa, no te mea he tika ia ki tona nei whakaaro.</p> 
 <p><a name="an_32:2">32:2</a> Na kua mura te riri o Erihu tama a Parakere Puti, no te whanau i a Rame: mura ana tona riri ki a Hopa, no te mea ki tana tika rawa ia i te Atua.</p> 
 <p><a name="an_32:3">32:3</a> I mura ano tona riri ki ona hoa tokotoru, no te mea kihai i kitea e ratou he kupu hei whakahokinga atu, heoi kei te whakahe ano ratou i a Hopa.</p> 
 <p><a name="an_32:4">32:4</a> Na i tatari a Erihu kia korero ia ki a Hopa, no te mea he kaumatua ake ratou i a ia.</p> 
 <p><a name="an_32:5">32:5</a> A, no te kitenga o Erihu kahore he kupu i nga mangai o aua tangata tokotoru hei whakahokinga atu, mura ana tona riri.</p> 
 <p><a name="an_32:6">32:6</a> ¶ Na ka oho a Erihu tama a Parakere Puti, ka mea, He taitamariki ahau, ko koutou ia he koroheke rawa; koia ahau i hopohopo ai, i wehi ai ki te whakaatu i toku whakaaro ki a koutou.</p> 
 <p><a name="an_32:7">32:7</a> I mea ahau, Ma nga ra te korero, ma nga tau kua maha e whakaatu te whakaaro nui.</p> 
 <p><a name="an_32:8">32:8</a> Otiia he wairua ano to te tangata, na te manawa ano o te Kaha Rawa ratou i whai mahara ai.</p> 
 <p><a name="an_32:9">32:9</a> Ko nga tangata nunui, kahore o ratou whakaaro nui, ko nga kaumatua, kahore e matau ki te whakawa.</p> 
 <p><a name="an_32:10">32:10</a> Koia ahau i mea ai, Whakarongo ki ahau; ka whakakite hoki ahau i toku whakaaro.</p> 
 <p><a name="an_32:11">32:11</a> Nana, i tatari ahau ki a koutou kupu; i whai taringa atu ki o koutou whakaaro mohio i a koutou e rapu kupu ana.</p> 
 <p><a name="an_32:12">32:12</a> Nana, mahara tonu atu ahau ki a koutou, a kihai tetahi o koutou i whakaatu i te he o Hopa, i whakahoki kupu ranei ki ana korero.</p> 
 <p><a name="an_32:13">32:13</a> Kei mea koutou, Kua kitea e matou te mohio, na te Atua ia i turaki, ehara i te tangata.</p> 
 <p><a name="an_32:14">32:14</a> Na kihai ana kupu i anga mai ki ahau; e kore ano tana e utua e ahau ki a koutou kupu.</p> 
 <p><a name="an_32:15">32:15</a> ¶ Porahurahu kau ana ratou, kore ake a ratou kupu whakahoki: mutu ake a ratou korero.</p> 
 <p><a name="an_32:16">32:16</a> Kia tatari ahau, no te mea kahore ratou e korero, no te mea e tu kau ana ratou, kahore e whakahoki atu?</p> 
 <p><a name="an_32:17">32:17</a> Me korero atu hoki e ahau aku kupu, maku ano e whakaatu toku whakaaro.</p> 
 <p><a name="an_32:18">32:18</a> Ki tonu hoki ahau i te korero; e akiakina ana ahau e te wairua i roto i ahau.</p> 
 <p><a name="an_32:19">32:19</a> Nana, ko toku kopu rite tonu ki te waina kahore nei ona putanga; ki te ipu hou e tata ana ia te pakaru.</p> 
 <p><a name="an_32:20">32:20</a> Me korero ahau, kia ta ai toku manawa; ka puaki toku mangai, ka whakahoki kupu ahau.</p> 
 <p><a name="an_32:21">32:21</a> Na kaua ahau e whakapai ki te kanohi tangata; e kore hoki ahau e hoatu ingoa whakapaipai ki te tangata.</p> 
 <p><a name="an_32:22">32:22</a> Kahore hoki ahau e mohio ki te whakapati; penei kua riro wawe ahau i toku Kaihanga.</p> 
 <p><a name="an_33:1">33:1</a> ¶ Tena ra, whakarongo, e Hopa, ki aku korero, kia whai taringa ki aku kupu katoa.</p> 
 <p><a name="an_33:2">33:2</a> Nana, kua puaki nei toku mangai, kei te korero toku arero i roto i toku mangai.</p> 
 <p><a name="an_33:3">33:3</a> Ma aku kupu e whakapuaki te tika o toku ngakau; ka korero pono oku ngutu i ta ratou e matau ana.</p> 
 <p><a name="an_33:4">33:4</a> He mea hanga ahau na te Wairua o te Atua, a na te manawa o te Kaha Rawa ahau i whai ora ai.</p> 
 <p><a name="an_33:5">33:5</a> Ki te taea e koe, whakahokia mai e koe he kupu ki ahau; whakatikaia au korero ki toku aroaro, e tu ki runga.</p> 
 <p><a name="an_33:6">33:6</a> Nana, ko toku anga ki te Atua he pena hoki i tau; he mea hanga nei ano hoki ahau ki te paru.</p> 
 <p><a name="an_33:7">33:7</a> Nana, e kore te wehi ki ahau e whakawehi i a koe; e kore ano hoki toku ringa e taimaha iho ki a koe.</p> 
 <p><a name="an_33:8">33:8</a> ¶ He pono kua hakiri oku taringa ki au kupu, a kua rongo atu ahau i te reo o au kupu, e mea ana,</p> 
 <p><a name="an_33:9">33:9</a> He ma ahau, kahore oku he; he harakore ahau, kahore hoki he kino i roto i ahau:</p> 
 <p><a name="an_33:10">33:10</a> Na e rapu ana ia i te take riri ki ahau, e kiia ana ahau e ia he hoariri nona;</p> 
 <p><a name="an_33:11">33:11</a> E karapitia ana e ia oku waewae ki te rakau, e ata titiro ana ia ki oku hikoinga katoa.</p> 
 <p><a name="an_33:12">33:12</a> Nana, maku e whawhati tau kupu, ehara tenei mea au i te mea tika; nui atu hoki te Atua i te tangata.</p> 
 <p><a name="an_33:13">33:13</a> He aha koe i totohe ai ki a ia? E kore hoki e korerotia e ia te tikanga o tetahi o ana mea.</p> 
 <p><a name="an_33:14">33:14</a> ¶ Kotahi hoki, ae ra, e rua korerotanga a te Atua, otiia kahore e maharatia e te tangata.</p> 
 <p><a name="an_33:15">33:15</a> I te moe, i te putanga moemoea mai o te po, ina au iho te moe o te tangata, i nga moenga i runga i te takotoranga;</p> 
 <p><a name="an_33:16">33:16</a> Ko reira ia whakapuare ai i nga taringa o nga tangata, hiri ai hoki i te ako mo ratou;</p> 
 <p><a name="an_33:17">33:17</a> Kia whakanekehia ai te tangata i tana whakaaro, kia hipokina ai hoki te whakapehapeha o te tangata;</p> 
 <p><a name="an_33:18">33:18</a> E puritia ana e ia tona wairua kei tae ki te rua, tona ora kei riro i te hoari.</p> 
 <p><a name="an_33:19">33:19</a> ¶ E whiua ana hoki ia ki te mamae i runga i tona moenga, ki te ngau tonu hoki o ona wheua;</p> 
 <p><a name="an_33:20">33:20</a> A whakarihariha ana tona ora ki te taro, tona wairua ki te kai whakaminamina.</p> 
 <p><a name="an_33:21">33:21</a> E honia ana ona kiko, a kore noa e kitea; a purero mai ana ona wheua kihai nei i kitea i mua.</p> 
 <p><a name="an_33:22">33:22</a> Heoi e whakatata ana tona wairua ki te rua, tona ora ki nga kaiwhakamate.</p> 
 <p><a name="an_33:23">33:23</a> Ki te mea he karere tera kei a ia, he kaiwhakaatu tikanga tetahi i roto i te mano, hei whakaatu i tona tika ki te tangata:</p> 
 <p><a name="an_33:24">33:24</a> Na ka tohu tera i a ia, a ka mea, Whakaorangia ia kei heke ki te rua, kua kitea hoki e ahau he utu.</p> 
 <p><a name="an_33:25">33:25</a> Ko tona kiri ka ngawari atu i to te tamaiti; ka hoki iho ia ki nga ra o tona tamarikitanga:</p> 
 <p><a name="an_33:26">33:26</a> Ka inoi ia ki te Atua, a ka manako tera ki a ia; heoi ka kite ia i tona mata i runga i te koa: a ka utua e ia te tika o te tangata.</p> 
 <p><a name="an_33:27">33:27</a> E waiata ana ia i te aroaro o nga tangata, e mea ana, Kua hara ahau, whakaparoritia ake e ahau te tika, a kahore he pai ki ahau:</p> 
 <p><a name="an_33:28">33:28</a> Kua whakaorangia e ia toku wairua kei riro ki te rua, a e kite toku wairua i te marama.</p> 
 <p><a name="an_33:29">33:29</a> ¶ Nana, e meatia ana enei mea katoa e te Atua, e tuaruatia ana, ae, e tuatorutia ana, ki te tangata,</p> 
 <p><a name="an_33:30">33:30</a> Hei whakahoki mai i tona wairua i roto i te rua, kia whakamaramatia ai ki te marama o te ora.</p> 
 <p><a name="an_33:31">33:31</a> Kia whai whakaaro mai, e Hopa, whakarongo mai ki ahau: kati tau, a ka korero ahau.</p> 
 <p><a name="an_33:32">33:32</a> Ki te mea he kupu tau, utua mai taku: korero, ko taku hoki i pai ai kia whakatikaia tau.</p> 
 <p><a name="an_33:33">33:33</a> Ki te kahore, whakarongo ki ahau: noho puku koe, a maku koe e whakaako ki te whakaaro nui.</p> 
 <p><a name="an_34:1">34:1</a> ¶ I korero ano hoki a Erihu, i mea,</p> 
 <p><a name="an_34:2">34:2</a> Whakarongo ki aku kupu, e te hunga whakaaro nui; kia whai taringa ki ahau, e te hunga mohio.</p> 
 <p><a name="an_34:3">34:3</a> E whakamatau ana hoki te taringa i te kupu, e pera ana me ta te mangai ki te reka o te kai.</p> 
 <p><a name="an_34:4">34:4</a> Ko ta tatou e whiriwhiri ai ma tatou ko te mea tika: kia mohiotia hoki e tatou, e tenei, e tenei, ko te aha te mea pai.</p> 
 <p><a name="an_34:5">34:5</a> Kua mea nei hoki a Hopa, He tika taku, a kua whakapeaua ketia e te Atua te whakawa moku:</p> 
 <p><a name="an_34:6">34:6</a> Ahakoa kei ahau te tika ka kiia ahau he tangata teka; e kore e mahu toku werohanga, ahakoa kahore oku he.</p> 
 <p><a name="an_34:7">34:7</a> Ko wai te tangata e rite ki a Hopa, me te mea he wai te tawai e inumia ana e ia?</p> 
 <p><a name="an_34:8">34:8</a> Kua uru nei ki te tira o nga kaimahi i te he, a e haere tahi ana me nga tangata kikino.</p> 
 <p><a name="an_34:9">34:9</a> Kua mea hoki ia, Kahore he painga ki te tangata ki te ahuareka atu ia ki te Atua.</p> 
 <p><a name="an_34:10">34:10</a> ¶ No reira whakarongo mai ki ahau, e nga tangata ngakau mohio: e kore rawa te Atua e mahi i te kino; e kore rawa hoki te Kaha Rawa e mahi i te he.</p> 
 <p><a name="an_34:11">34:11</a> Ka utua hoki e ia te tangata mo tana mahi, ka rite hoki ki to te tangata ara nga mea e whakawhiwhia e ia ki a ia.</p> 
 <p><a name="an_34:12">34:12</a> Tika rawa, e kore te Atua e kino, e kore ano hoki te Kaha Rawa e whakaputa ke i te whakawa.</p> 
 <p><a name="an_34:13">34:13</a> Na wai ia i mea hei kaitirotiro mo te whenua? Na wai hoki i whakatakoto nga tikanga mo te ao katoa?</p> 
 <p><a name="an_34:14">34:14</a> Ki te anga mai tona ngakau ki te tangata, ki te kohia atu e ia ki a ia tona wairua me tona manawa;</p> 
 <p><a name="an_34:15">34:15</a> Ka hemo ngatahi nga kikokiko katoa, a ka hoki ano te tangata ki te puehu.</p> 
 <p><a name="an_34:16">34:16</a> ¶ Na ki te mea he ngakau mohio tou, whakarongo ki tenei; kia whai taringa mai ki te reo o aku kupu.</p> 
 <p><a name="an_34:17">34:17</a> E whai kingitanga ranei tetahi kotahi e kino ana ki te tika? E whakakino ranei koe ki te tangata tika, kaha hoki?</p> 
 <p><a name="an_34:18">34:18</a> E tau ana ranei te mea atu ki te kingi, He weriweri koe? ki nga rangatira ranei, He kino koutou?</p> 
 <p><a name="an_34:19">34:19</a> Kia iti rawa iho ki a ia e kore nei e whakapai ki te kanohi o nga rangatira, e kore nei e hira ake tona pai ki te hunga whai rawa i nga rawakore? No te mea he mahi ratou katoa na ona ringa.</p> 
 <p><a name="an_34:20">34:20</a> Kihai i aha kua mate ratou, kua mate i waenganui po; ka wiri te iwi, ka pahemo atu, ka riro te hunga nunui, kahore hoki he ringa.</p> 
 <p><a name="an_34:21">34:21</a> Kei runga hoki i nga ara o te tangata ona kanohi, e kitea ana e ia ona hikoinga katoa.</p> 
 <p><a name="an_34:22">34:22</a> Kahore he pouri, kahore he atarangi o te mate e piri ai nga kaimahi i te kino.</p> 
 <p><a name="an_34:23">34:23</a> E kore hoki e nui atu i te tika te mea e whakawaha e ia ki te tangata, e haere ai ia ki te aroaro o te Atua ki te whakawa.</p> 
 <p><a name="an_34:24">34:24</a> Ka wawahia e ia nga tangata nunui, te mohiotia nga ara, a whakaturia ake etahi atu i muri i a ratou.</p> 
 <p><a name="an_34:25">34:25</a> Na e mohio ana ia ki a ratou mahi; a hurihia ake ratou e ia i te po, a mongamonga noa ratou.</p> 
 <p><a name="an_34:26">34:26</a> He hunga kino ratou, pakia iho e ia i te tirohanga a te tangata;</p> 
 <p><a name="an_34:27">34:27</a> Mo ratou i tahuri ke i te whai i a ia, kihai hoki i whakaaro ki tetahi o ona ara:</p> 
 <p><a name="an_34:28">34:28</a> Na ratou hoki i puta ai te tangi a te rawakore ki a ia, a rongo ana ia ki te tangi a te hunga e tukinotia ana.</p> 
 <p><a name="an_34:29">34:29</a> Ki te meinga e ia kia ata noho, ko wai hei whakararuraru? A ki te huna e ia tona kanohi, ko wai e kite i a ia? ahakoa i meatia ki te iwi, ki te tangata ranei, rite tonu.</p> 
 <p><a name="an_34:30">34:30</a> Kore ake te whakaponokore e whai kingitanga, kore ake te iwi e mahangatia.</p> 
 <p><a name="an_34:31">34:31</a> ¶ Kua mea atu ranei ki te Atua, Kua pehia ahau e te whiu, e kore ahau e mahi i te he a muri nei?</p> 
 <p><a name="an_34:32">34:32</a> Ko te mea kihai i kitea e ahau mau e whakaatu mai ki ahau; ki te mea i mahi ahau i te he, ka mutu taku.</p> 
 <p><a name="an_34:33">34:33</a> Kia rite ranei tana utu ki tau e mea ai, i whakakahoretia ai e koe? Mau te whiriwhiri, kahore maku: na mau e korero mai tau i mohio ai.</p> 
 <p><a name="an_34:34">34:34</a> Ka korero mai nga tangata ngakau mahara ki ahau, ae ra, nga tangata whakaaro nui e whakarongo ana ki ahau:</p> 
 <p><a name="an_34:35">34:35</a> Kahore he matauranga o Hopa i a ia i korero ra, kahore hoki he mahara i roto i ana kupu.</p> 
 <p><a name="an_34:36">34:36</a> He pai me i whakamatauria a Hopa a te mutunga ra ano, mo ana kupu i whakahokia mai nei e ia, he mea i rite ki a nga tangata kikino.</p> 
 <p><a name="an_34:37">34:37</a> E tapiritia ana hoki e ia te tutu ki runga ki tona hara, kei te pakipaki ia i ona ringa i waenganui i a tatou, a whakanuia ana e ia ana kupu kite Atua.</p> 
 <p><a name="an_35:1">35:1</a> ¶ I korero ano a Erihu, i mea,</p> 
 <p><a name="an_35:2">35:2</a> Ki tou whakaaro he tika tenei mau, e mea ana ranei koe, Nui atu toku tika i to te Atua?</p> 
 <p><a name="an_35:3">35:3</a> I mea ai koe, He aha te rawa ki a koe? a, He aha te painga ki ahau, hira ake i te painga me i hara ahau?</p> 
 <p><a name="an_35:4">35:4</a> Maku e whakahoki he kupu ki a koe, ki a koutou ko ou hoa.</p> 
 <p><a name="an_35:5">35:5</a> Kia matatau atu tau titiro ki nga rangi; matakitakina atu hoki nga kapua e tiketike ake na i a koe.</p> 
 <p><a name="an_35:6">35:6</a> Mehemea kua hara koe, ka ahatia ia e tau mahi? A ki te whakanuia au mahi tutu, e aha ana ranei koe ki a ia?</p> 
 <p><a name="an_35:7">35:7</a> Ki te mea he tika tou, ko te aha e hoatu ana e koe ki a ia? Ko te aha ranei a tou ringa e riro ana i a ia?</p> 
 <p><a name="an_35:8">35:8</a> Ka mamae pea tetahi tangata pena i a koe na i tou kino; ka whai painga pea ki tetahi tama a te tangata tou tika.</p> 
 <p><a name="an_35:9">35:9</a> ¶ He maha no nga tukinotanga i tangi ai ratou; na te ringaringa o te hunga nui i aue ai ratou kia awhinatia.</p> 
 <p><a name="an_35:10">35:10</a> Kahore ia tetahi e mea ana, Kei hea toku Kaihanga, te Atua, e homai nei i nga waiata i te po?</p> 
 <p><a name="an_35:11">35:11</a> E nui atu nei tana whakaako ki a tatou i tana ki nga kararehe o te whenua, nana hoki i nui ai o tatou mahara i o nga manu o te rangi?</p> 
 <p><a name="an_35:12">35:12</a> Karanga ana ratou i reira, heoi kahore he kupu e whakahokia mai, he mea na te whakapehapeha o te hunga kino.</p> 
 <p><a name="an_35:13">35:13</a> He pono e kore te tekateka noa e whakarangona mai e te Atua, e kore ano hoki e tirohia mai e te Kaha Rawa.</p> 
 <p><a name="an_35:14">35:14</a> ¶ Ka iti rawa iho ki te mea koe, kahore koe e kite i a ia, kei tona aroaro te whakarite whakawa; na ka tatari koe ki a ia!</p> 
 <p><a name="an_35:15">35:15</a> Na, kihai nei ia i tae mai i runga i tona riri, kihai ano hoki i aro nui mai ki te whakamanamana;</p> 
 <p><a name="an_35:16">35:16</a> Koia i puaki ai te mangai o Hopa, he mea horihori kau nei; kahore he matauranga o nga kupu e whakamahatia nei e ia.</p> 
 <p><a name="an_36:1">36:1</a> ¶ I korero ano a Erihu, i mea,</p> 
 <p><a name="an_36:2">36:2</a> Tukua ahau, kia iti nei, a ka whakaatu ahau ki a koe; he kupu ano hoki aku mo ta te Atua.</p> 
 <p><a name="an_36:3">36:3</a> Ka tikina atu e ahau toku mohio i tawhiti, ka whakatikaia e ahau ta toku Kaihanga.</p> 
 <p><a name="an_36:4">36:4</a> E kore rawa hoki aku kupu e teka: tenei kei a koe te tangata kua tino nui tona matauranga.</p> 
 <p><a name="an_36:5">36:5</a> ¶ Nana, he pakari te Atua, e kore ano ia e whakahawea: pakari tonu te kaha o tona matauranga.</p> 
 <p><a name="an_36:6">36:6</a> E kore te tangata kino e whakaorangia e ia; mana te hunga mate e whiwhi ai ki nga mea e tika ana ma ratou.</p> 
 <p><a name="an_36:7">36:7</a> E kore e mutu tana titiro ki te tangata tika; engari ka whakanohoia ngatahitia ratou e ia me nga kingi ki runga ki te torona ake ake, a ka whakanekehia ake hoki ratou.</p> 
 <p><a name="an_36:8">36:8</a> Ki te mea kua herea ratou ki te mekameka, mau pu i te rahiri, ara i nga mate,</p> 
 <p><a name="an_36:9">36:9</a> Na ka whakakitea e ia ki a ratou ta ratou mahi, me o ratou he, i mea ai ratou i nga mea whakapehapeha.</p> 
 <p><a name="an_36:10">36:10</a> Ka whakapuaretia ano e ia o ratou taringa ki te ako, a ka ki kia hoki i te kino.</p> 
 <p><a name="an_36:11">36:11</a> Ki te rongo ratou, a ka mahi ki a ia, ka pau o ratou ra i runga i te pai, o ratou tau i runga i nga ahuareka.</p> 
 <p><a name="an_36:12">36:12</a> Otira ki te kore ratou e rongo, ka ngaro ratou i te hoari, hemo iho ratou, kahore hoki he matauranga.</p> 
 <p><a name="an_36:13">36:13</a> Ko te hunga whakaponokore o ratou ngakau, puranga rawa i a ratou te riri; kahore a ratou karanga awhina ina herea ratou e ia.</p> 
 <p><a name="an_36:14">36:14</a> Ka mate ratou i te taitamarikitanga, a ka ngaro to ratou ora i roto i te hunga poke.</p> 
 <p><a name="an_36:15">36:15</a> ¶ Ko tana he whakaora i te rawakore ina mate, e whakapuaretia ana e ia o ratou taringa ina tukinotia.</p> 
 <p><a name="an_36:16">36:16</a> Ae ra, me koe ano, tera koe e riro i a ia i roto i te kuititanga ki te wahi whanui; a ki tonu i te ngako te mea e whakatakotoria ki runga ki tau tepu.</p> 
 <p><a name="an_36:17">36:17</a> Otiia ki tonu koe i te tikanga a te tangata kino; a mau pu koe i nga tikanga, i te whakarite whakawa.</p> 
 <p><a name="an_36:18">36:18</a> Na i te mea he riri tenei, kia tupato kei riro koe i te nui o au rawa; aua hoki koe e whakapeautia e te nui o te utu.</p> 
 <p><a name="an_36:19">36:19</a> E ranea ranei ou rawa, e kore ai koe e taka he? nga uaua katoa ranei o tou kaha?</p> 
 <p><a name="an_36:20">36:20</a> Kaua e hiahiatia te po, te wa e riro ai nga tangata i runga i to ratou whai.</p> 
 <p><a name="an_36:21">36:21</a> Kia tupato, kaua e tahuri ki te kino; ki tau hoki he pai ake tenei i nga mate.</p> 
 <p><a name="an_36:22">36:22</a> Nana, ko te Atua, ko tona kaha hei whakanui, ko wai te kaiwhakaako hei rite mona?</p> 
 <p><a name="an_36:23">36:23</a> Ko wai te kaitohutohu i te ara mona? Ko wai hei mea, Kua he tau mahi?</p> 
 <p><a name="an_36:24">36:24</a> ¶ Kia mahara kia whakanuia e koe tana mahi, e waiatatia nei e te tangata.</p> 
 <p><a name="an_36:25">36:25</a> Kua tirohia nei e nga tangata katoa e matakitakina mai nei e te tangata i tawhiti.</p> 
 <p><a name="an_36:26">36:26</a> Nana, he nui te Atua, e kore ano e mohiotia e tatou; e kore ano hoki te maha o ona tau e taea te rapu atu.</p> 
 <p><a name="an_36:27">36:27</a> Ko ia nei hei ngongo ake i nga pata wai, ka tauia i tona kohu hei awha:</p> 
 <p><a name="an_36:28">36:28</a> Ka ringihia iho nei e nga kapua, a ka maturuturu nui ki runga ki te tangata.</p> 
 <p><a name="an_36:29">36:29</a> Ae ra, e mohiotia ana ranei e tetahi nga horahanga o nga kapua, te ngangau o tona tapenakara?</p> 
 <p><a name="an_36:30">36:30</a> Nana, e horahia ana e ia tona marama a tawhio noa i a ia; e hipokina ana hoki e ia te takere o te moana.</p> 
 <p><a name="an_36:31">36:31</a> Ko ana mea hoki ena hei whakawa mo nga iwi, nui tonu te kai e homai ana e ia.</p> 
 <p><a name="an_36:32">36:32</a> E hipokina ana e ia ona ringa ki te uira, a whakahaua iho e ia te wahi e pa atu ai.</p> 
 <p><a name="an_36:33">36:33</a> Hei kaiwhakaatu i a ia tona haruru, e waitohu ana hoki ki nga kararehe i te tupuhi meake puta mai.</p> 
 <p><a name="an_37:1">37:1</a> ¶ Na konei ano wiri ana toku ngakau, maunu atu ana i tona wahi.</p> 
 <p><a name="an_37:2">37:2</a> Ata whakarangona tona reo e papa ana, te pakutanga hoki e puta mai ana i tona mangai.</p> 
 <p><a name="an_37:3">37:3</a> E whakatikaia atu ana e ia ki nga wahi katoa i raro i te rangi, ko tona uira hoki ki nga pito o te whenua.</p> 
 <p><a name="an_37:4">37:4</a> I muri iho ko te reo e hamama ana; papa ana te whatitiri o te reo o tona nui; e kore ano era a tauhikuhiku ina rangona tona reo.</p> 
 <p><a name="an_37:5">37:5</a> Ko ta te Atua whatitiri he reo whakamiharo; nui atu ana mahi, e kore hoki e mohiotia.</p> 
 <p><a name="an_37:6">37:6</a> ¶ E ki ana hoki ia ki te hukarere, Hei runga koe i te whenua; ki te ua punehunehu ano hoki, raua ko te ua ta o tona kaha;</p> 
 <p><a name="an_37:7">37:7</a> Hiritia ake e ia te ringa o nga tangata katoa; kia mohio ai nga tangata katoa nana nei i hanga ki tana mahi.</p> 
 <p><a name="an_37:8">37:8</a> Haere ana nga kirehe ki nga piringa, noho ana i o ratou nohoanga.</p> 
 <p><a name="an_37:9">37:9</a> Puta mai ana te tupuhi i te whare o te tonga: te matao hoki i te hauraro.</p> 
 <p><a name="an_37:10">37:10</a> Na te manawa o te Atua i homai te huka: a kuiti iho te whanuitanga o nga wai.</p> 
 <p><a name="an_37:11">37:11</a> Ae ra, e utaina ana e ia te kapua matotoru ki te houku; tohatohaina ana e ia te kohu o tana uira:</p> 
 <p><a name="an_37:12">37:12</a> E whakakopikopikoa ana ano a tawhio noa, he mea hoki na ona whakaaro: hei mea i nga mea katoa e whakahaua atu ana e ia ki te mata o te ao:</p> 
 <p><a name="an_37:13">37:13</a> E whakaputaina ana e ia hei whiu, hei mea ranei mo tona whenua, hei atawhai ranei.</p> 
 <p><a name="an_37:14">37:14</a> ¶ Kia whai taringa mai ki tenei, e Hopa: tu marie, ka whakaaro ki nga mea whakamiharo a te Atua.</p> 
 <p><a name="an_37:15">37:15</a> E mohio ana ranei koe ki ta te Atua whakahautanga ki a ratou i tana, i puta ai te marama o tana kapua?</p> 
 <p><a name="an_37:16">37:16</a> E mohio ana ranei koe ki nga paunatanga o nga kapua, ki nga mahi whakamiharo a te tino o te matauranga?</p> 
 <p><a name="an_37:17">37:17</a> Ki ou kakahu nei ka mahana, ina whakamarietia e ia te whenua ki te hau tonga?</p> 
 <p><a name="an_37:18">37:18</a> Ka taea ranei e koe te whakatakoto ngatahi me ia te rangi hei papatupu, ano he whakaata whakarewa?</p> 
 <p><a name="an_37:19">37:19</a> Whakaaturia mai ki a matou ta matou e korero ai ki a ia; e kore hoki e tika i te pouri ta matou whakatakoto o te korero.</p> 
 <p><a name="an_37:20">37:20</a> E korerotia ranei ki a ia kei te mea ahau ki te korero? Kia hiahia ranei te tangata kia horomia ia?</p> 
 <p><a name="an_37:21">37:21</a> ¶ Na inaianei e kore nga tangata e kite ana i te marama e wheriko mai nei i te rangi: otiia ka tika atu te hau, ka whakawateatia ratou.</p> 
 <p><a name="an_37:22">37:22</a> E ahu mai ana i te hauraro te aho ano he koura; kei te Atua te kororia whakawehi.</p> 
 <p><a name="an_37:23">37:23</a> Ko te Kaha Rawa, e kore ia e taea te whakataki e tatou; hira rawa tona kaha; a e kore ia e tukino i tana whakarite whakawa, i te nui o te tika.</p> 
 <p><a name="an_37:24">37:24</a> Koia ka wehi nga tangata i a ia: e kore ia e whai whakaaro ki te hunga ngakau mohio.</p> 
 <p><a name="an_38:1">38:1</a> ¶ Katahi a Ihowa ka whakahoki kupu ki a Hopa i roto i te tukauati, a ka mea,</p> 
 <p><a name="an_38:2">38:2</a> Ko wai tenei e whakapouri nei i nga whakaaro ki nga kupu kahore ona matauranga?</p> 
 <p><a name="an_38:3">38:3</a> Tena ra, whitikiria tou hope, whakatane; ka ui hoki ahau ki a koe, a mau e whakaatu mai ki ahau.</p> 
 <p><a name="an_38:4">38:4</a> ¶ I hea koia koe i ahau e whakatakoto ana i te turanga o te whenua? Whakaaturia mai, ki te mea e mohio ana koe ki te whakaaro.</p> 
 <p><a name="an_38:5">38:5</a> Na wai i whakarite ona ruri? ki te mea e mohio ana koe: na wai hoki i whakamaro te aho ki runga?</p> 
 <p><a name="an_38:6">38:6</a> I whakaukia ona turanga ki runga ki te aha? Na wai hoki i whakatakoto tona kohatu kokonga;</p> 
 <p><a name="an_38:7">38:7</a> I te mea i waiata ngatahi nga whetu o te ata, a i hamama nga tama katoa a te Atua i te koa?</p> 
 <p><a name="an_38:8">38:8</a> Na wai hoki i tutaki te moana ki te tatau, i a ia e puta mai ana, me te mea e whanau mai ana i roto i te kopu?</p> 
 <p><a name="an_38:9">38:9</a> I ahau ra i mea ai i te kapua hei kakahu mona, i te pouri kerekere hei takai mona.</p> 
 <p><a name="an_38:10">38:10</a> A whakapuakina ana e ahau taku tikanga mona, mea rawa ki nga tutaki, ki nga tatau,</p> 
 <p><a name="an_38:11">38:11</a> Me taku ki atu ano, Ka taea mai e koe a konei, kati; hei konei ou ngaru whakakake mau ai?</p> 
 <p><a name="an_38:12">38:12</a> ¶ Ko koe koia, i ou ra nei, te kaiwhakahau i te ata; nau ranei te puaotanga i mohio ai ki tona wahi;</p> 
 <p><a name="an_38:13">38:13</a> Kia rurukutia e ia nga pito o te whenua, a ruperupea ake nga tangata kikino i roto?</p> 
 <p><a name="an_38:14">38:14</a> Kua whiti ke, kua pera ano me te paru i te hiri: tu ake ana nga mea katoa ano he kakahu:</p> 
 <p><a name="an_38:15">38:15</a> A e kaiponuhia ana to ratou marama ki te hunga kino, whati iho te ringa whakakake.</p> 
 <p><a name="an_38:16">38:16</a> Kua tae atu ranei koe ki nga matapuna o te moana? Kua whakatakina haeretia ranei e koe te rire?</p> 
 <p><a name="an_38:17">38:17</a> Kua whakapuaretia ranei ki a koe nga kuwaha o te mata? Kua kite ranei koe i nga kuwaha o te atarangi o te mate?</p> 
 <p><a name="an_38:18">38:18</a> Kua oti ranei te whakaaro e koe te whanuitanga o te whenua? Korero mai, ki te mea e mohiotia katoatia ana e koe.</p> 
 <p><a name="an_38:19">38:19</a> Kei hea te ara ki te nohoanga o te marama? Te pouri hoki, kei hea tona wahi?</p> 
 <p><a name="an_38:20">38:20</a> Kia kawea atu ai e koe ki tona rohe, a mohio iho koe ki nga huarahi ki tona whare?</p> 
 <p><a name="an_38:21">38:21</a> I mohio pea koe no te mea i whanau koe i taua wa, a he maha ou ra!</p> 
 <p><a name="an_38:22">38:22</a> Kua tomo ranei koe ki nga takotoranga o te hukarere, kua kite ranei koe i nga takotoranga o te whatu,</p> 
 <p><a name="an_38:23">38:23</a> I aku i rongoa ai mo te wa o te he, mo te ra o te tatauranga, o te pakanga?</p> 
 <p><a name="an_38:24">38:24</a> Tena koa, te ara i marara atu ai te marama, i pakaru atu ai te marangai ki runga ki te whenua?</p> 
 <p><a name="an_38:25">38:25</a> ¶ Na wai i wehe he awa mo te waipuke, he ara mo te uira o te whatitiri;</p> 
 <p><a name="an_38:26">38:26</a> Kia ua ai ki te whenua, ki te wahi kahore nei he tangata; ki te koraha, kahore nei o reira tangata;</p> 
 <p><a name="an_38:27">38:27</a> Hei whakamakona i te tuhea, i te ururua; hei mea kia pariri te tupu o te otaota hou?</p> 
 <p><a name="an_38:28">38:28</a> He matua tane ano ranei to te ua? I whanau ranei i a wai nga pata o te tomairangi?</p> 
 <p><a name="an_38:29">38:29</a> I puta mai i roto i to wai kopu te huka tio? Ko te huka o te rangi, he whanau tena na wai?</p> 
 <p><a name="an_38:30">38:30</a> Me te mea he kohatu e huna ana i te wai; a whakatotoka ana te mata o te rire.</p> 
 <p><a name="an_38:31">38:31</a> E taea ranei e koe te here te huihui o Matariki, e wewete ranei nga here o Tautoru?</p> 
 <p><a name="an_38:32">38:32</a> E taea ranei e koe te arahi mai te Mataroto i tona wa, te taki mai ranei a Aketura ratou ko tana ropu?</p> 
 <p><a name="an_38:33">38:33</a> E mohio ana ranei koe ki nga tikanga o te rangi? Mau ranei e whai mana ai ki runga ki te whenua?</p> 
 <p><a name="an_38:34">38:34</a> E ara ranei i a koe tou reo ki nga kapua, kia nui ai nga wai hei taupoki i a koe?</p> 
 <p><a name="an_38:35">38:35</a> E taea ranei e koe nga uira te unga atu, e haere ai ratou, me ta ratou ki ano ki a koe, Tenei matou?</p> 
 <p><a name="an_38:36">38:36</a> Na wai i whakanoho nga whakaaro nunui ki nga wahi o roto? Na wai i homai nga mahara ki te ngakau?</p> 
 <p><a name="an_38:37">38:37</a> Ko wai te mea whakaaro nui hei tatau i nga kapua? Ko wai hei tahoro i nga ipu o te rangi?</p> 
 <p><a name="an_38:38">38:38</a> Ina ka papatupu te puehu ano he mea whakarewa, a ka piri nga pokuru ki a ratou ano?</p> 
 <p><a name="an_38:39">38:39</a> Mau ranei e hopu he kai ma te raiona? Mau e nui ai he oranga mo nga kuao raiona,</p> 
 <p><a name="an_38:40">38:40</a> Ina tapapa iho ratou i o ratou nohoanga, ina noho i te piringa whanga ai?</p> 
 <p><a name="an_38:41">38:41</a> Na wai i rite ai tana kai ma te raweni, ina tangi ana pi ki te Atua, ina kopikopiko ratou i te kore kai?</p> 
 <p><a name="an_39:1">39:1</a> ¶ E mohiotia ana ranei e koe te wa e whanau ai nga koati mohoao o te kamaka? E kitea putia ana ranei e koe te wa e whakamamae ai nga hata?</p> 
 <p><a name="an_39:2">39:2</a> E taua ano ranei e koe nga marama e rite ana i a ratou? E mohio ana ranei koe ki te wa e whanau ai ratou?</p> 
 <p><a name="an_39:3">39:3</a> Tuohu ana ratou, kua puta mai a ratou kuao, akiritia mai ana e ratou o ratou mea whakapouri.</p> 
 <p><a name="an_39:4">39:4</a> E pai ana te ahua o a ratou kuao, e tupu ana i te parae; ka haere atu ratou, a kahore e hoki mai ano.</p> 
 <p><a name="an_39:5">39:5</a> Na wai i tuku te kaihe mohoao kia haere noa atu; nga here o te kaihe mohoao, na wai i wewete?</p> 
 <p><a name="an_39:6">39:6</a> Ko te whare i whakaritea nei e ahau mona, ko te koraha: ko ona nohoanga ko te wahi titiohea.</p> 
 <p><a name="an_39:7">39:7</a> Whakahaweatia iho e ia te ngangau o te pa; e kore ia e rongo ki te reo o te kaiakiaki.</p> 
 <p><a name="an_39:8">39:8</a> Ko tona wahi kai kei te tuahiwi o nga maunga, e rapua ana e ia nga mea matomato katoa.</p> 
 <p><a name="an_39:9">39:9</a> E pai ranei te unikanga kia mahi ki a koe? Kei tau takotoranga kai ranei he moenga mona?</p> 
 <p><a name="an_39:10">39:10</a> E herea ranei e koe te unikanga ki tona taura i te awa parautanga? E rakarakatia ranei e ia nga raorao me tana whai ano i a koe?</p> 
 <p><a name="an_39:11">39:11</a> E whakawhirinaki atu ranei koe ki a ia, no te mea e nui ana tona kaha? E whakarerea atu ranei e koe tau mahi mana?</p> 
 <p><a name="an_39:12">39:12</a> E whakapono atu ranei koe mana au hua e whakahoki mai; mana e kohikohi mai ki tau patunga witi?</p> 
 <p><a name="an_39:13">39:13</a> ¶ E whakamanamana ana te parirau o te otereti; otira he atawhai ano ranei ta ona hou, ta ona raukura?</p> 
 <p><a name="an_39:14">39:14</a> E whakarerea ana e ia ona hua ki te whenua, whakamahanatia iho e ia ki te puehu,</p> 
 <p><a name="an_39:15">39:15</a> Wareware ake ia tera pea e pepe i te waewae, e takahia ranei e te kirehe o te parae.</p> 
 <p><a name="an_39:16">39:16</a> He mea pakeke ia ki ana pi me te mea ehara i a ia: ahakoa ka maumauria tana mahi, kahore ona manawapa;</p> 
 <p><a name="an_39:17">39:17</a> No te mea i whakakahoretia e te Atua he ngakau mahara mona, kihai hoki i homai he whakaaro ki a ia.</p> 
 <p><a name="an_39:18">39:18</a> I te wa e maranga ai ia ki runga, whakahaweatia iho e ia te hoiho raua ko tona kaieke.</p> 
 <p><a name="an_39:19">39:19</a> ¶ Nau ranei i hoatu tona kaha ki tae hoiho? Nau ranei tona kaki i whakakakahu ki te huruhuru?</p> 
 <p><a name="an_39:20">39:20</a> Nau ranei ia i mea kia pekepeke, kia pera me te mawhitiwhiti? He hanga whakawehi te kororia o tona whewhengu.</p> 
 <p><a name="an_39:21">39:21</a> E hukari ana ia ia te raorao, me te koa ano ki tona kaha: tika tonu ia ki te hunga mau patu.</p> 
 <p><a name="an_39:22">39:22</a> Whakahawea ana ia ki te wehi, kahore ona mataku; e kore ano ia e nunumi mai i te hoari.</p> 
 <p><a name="an_39:23">39:23</a> Papa ana te papa pere ki tona taha, te tao e rarapa ana, me te timata.</p> 
 <p><a name="an_39:24">39:24</a> E horomia ana e ia te whenua, me te ngangau me te riri; kahore ia i te whakapono ko te reo tera o te tetere.</p> 
 <p><a name="an_39:25">39:25</a> Ka tangi ana te tetere ka mea ia, Ha, ha! I tawhiti ano ka hongia e ia te pakanga, te whatitiri o nga rangatira, me te hamama.</p> 
 <p><a name="an_39:26">39:26</a> ¶ He mohio nou i rere ai te kahu, i roha ai i ona parirau, i anga ai whaka te tonga?</p> 
 <p><a name="an_39:27">39:27</a> Nau te kupu i kake ai te ekara? i hanga ai e ia tana ohanga ki te wahi tiketike?</p> 
 <p><a name="an_39:28">39:28</a> Noho ana ia i runga i te kamaka, kei reira tona kainga, kei te kamaka keokeo, kei te pa kaha.</p> 
 <p><a name="an_39:29">39:29</a> A rapua ana e ia he kai i reira; e kite atu ana ona kanohi i tawhiti.</p> 
 <p><a name="an_39:30">39:30</a> Horomititia ake ana hoki nga toto e ana pi; a ko te wahi i nga tupapaku,, kei reira ano ia.</p> 
 <p><a name="an_40:1">40:1</a> ¶ Korero mai ano a Ihowa ki a Hopa, i mea,</p> 
 <p><a name="an_40:2">40:2</a> E tohe ana ranei ki te Kaha Rawa te tangata whakatohutohu? Ma te tangata e whakatupehupehu ana ki te Atua, mana e korero mai.</p> 
 <p><a name="an_40:3">40:3</a> Ano ra ko Hopa ki a Ihowa; i mea ia,</p> 
 <p><a name="an_40:4">40:4</a> Nana, ehara noa iho ahau. Ko te aha taku e whakahoki atu ai ki a koe? Ka kopania toku ringa ki toku mangai.</p> 
 <p><a name="an_40:5">40:5</a> Kua kotahi taku koreotanga, a e kore ahau e whakahoki kupu atu; a tuarua rawa, otira kahore atu aku.</p> 
 <p><a name="an_40:6">40:6</a> ¶ Katahi ka whakahokia mai e Ihowa ki a Hopa i roto i te tukauati, ka mea,</p> 
 <p><a name="an_40:7">40:7</a> Tena ra, whakatane, whitikiria tou hope, a ka ui atu ahau ki a koe, mau ano e whakaatu mai ki ahau.</p> 
 <p><a name="an_40:8">40:8</a> Me whakakahore ano ranei e koe taku whakawa? Me whakahe ki ahau kia whakatikaia ai tau?</p> 
 <p><a name="an_40:9">40:9</a> He ringa pera ranei tou i to te Atua? He reo whatitiri ranei tou, he pera i tona?</p> 
 <p><a name="an_40:10">40:10</a> Tena ra, rakai i a koe inaianei ki te rangatiratanga, ki te kororia; tatai i a koe ki te honore, ki te mana.</p> 
 <p><a name="an_40:11">40:11</a> Ringihia atu te puhaketanga o tou riri; tirohia atu nga mea whakakake katoa, whakaititia iho.</p> 
 <p><a name="an_40:12">40:12</a> Titiro atu ki nga mea whakakake katoa, whakapikoa iho; takahia iho ano hoki te hunga kino i te wahi e tu na ratou.</p> 
 <p><a name="an_40:13">40:13</a> Huihuia atu ratou, huna ki te puehu, herea o ratou mata ki te wahi ngaro.</p> 
 <p><a name="an_40:14">40:14</a> Na ko reira ahau whakaae ai ki a koe, ma tou ringa matau ano koe e whakaora.</p> 
 <p><a name="an_40:15">40:15</a> ¶ Na whakaaroa a Pehemoto, he mea hanga ngatahi korua naku; e kai ra i te tarutaru, ano he kau.</p> 
 <p><a name="an_40:16">40:16</a> Nana, ko tona kaha kei tona hope, ko tona pakaritanga kei nga uaua o tona kopu.</p> 
 <p><a name="an_40:17">40:17</a> Ko tona hiawero, ano he hita e tawhiria ana e ia: powhiwhiwhi tonu nga uaua o tona huha.</p> 
 <p><a name="an_40:18">40:18</a> Ko ona wheua, ano he korere parahi; ko ona rara, he poro rino.</p> 
 <p><a name="an_40:19">40:19</a> Ko ia te tino mea nui o nga ara o te Atua: ko tona kaihanga anake hei whakapa i tana hoari ki a ia.</p> 
 <p><a name="an_40:20">40:20</a> He pono ko nga maunga hei homai kai mana; kei reira ano e takaro ana nga kirehe katoa o te parae.</p> 
 <p><a name="an_40:21">40:21</a> Ko tona takotoranga ko raro i nga rakau kouru nui, i te rake kakaho, i te repo.</p> 
 <p><a name="an_40:22">40:22</a> Hei taupoki mona te whakamarumaru o nga rakau kouru nui, kei tetahi taha ona, kei tetahi taha, nga wirou o te awa.</p> 
 <p><a name="an_40:23">40:23</a> Nana, ki te aki mai te waipuke, e kore ia e tuiri; u tonu tona whakaaro, ahakoa kokiri noa mai a Horano ki tona mangai.</p> 
 <p><a name="an_40:24">40:24</a> E hopukia ranei ia e tetahi i a ia e mataara ana, e poka ranei i tona ihu ki te rore, puta noa?</p> 
 <p><a name="an_41:1">41:1</a> ¶ E taea ranei a Rewiatana te kukume mai e koe ki te matau? te pehi ranei i tona arero ki te aho?</p> 
 <p><a name="an_41:2">41:2</a> E whakanohoia ranei e koe he aho ki tona ihu? E pokaia ranei e koe tona kauae ki te matau?</p> 
 <p><a name="an_41:3">41:3</a> E maha ranei ana inoi ki a koe? E korero ngawari ranei ia ki a koe?</p> 
 <p><a name="an_41:4">41:4</a> E whakarite kawenata ranei ia ki a koe? e riro ai ia i a koe hei pononga oti tonu mai?</p> 
 <p><a name="an_41:5">41:5</a> Ka rite ranei ia ki te manu hei mea takaro mau? E herea ranei ia e koe hei mea ma au kotiro?</p> 
 <p><a name="an_41:6">41:6</a> E waiho ranei ia hei taonga hokohoko ma nga ropu tangata hi ika? E wehewehea atu ranei ma nga kaihokohoko?</p> 
 <p><a name="an_41:7">41:7</a> E kapi ranei tona kiri i o tao? tona pane i nga wero ika?</p> 
 <p><a name="an_41:8">41:8</a> Kia pa tou ringa ki a ia; maharatia te whawhai, a kei pena a mua.</p> 
 <p><a name="an_41:9">41:9</a> Nana, he hori kau te manako ki a ia: e kore ranei tetahi e hinga noa ki te kite kau atu i a ia?</p> 
 <p><a name="an_41:10">41:10</a> Kahore he tangata e maia rawa hei whakaoho i a ia: na ko wai e tu ki toku aroaro?</p> 
 <p><a name="an_41:11">41:11</a> ¶ Ko wai te tangata nana te mea kua takoto wawe ki ahau, e whakautu ai ahau ki a ia? Ahakoa he aha te mea i raro i nga rangi, puta noa, naku katoa.</p> 
 <p><a name="an_41:12">41:12</a> E kore e huna e ahau te korero mo ona wahi, mo tona kaha, mo te ataahua hoki o tona hanganga.</p> 
 <p><a name="an_41:13">41:13</a> Ma wai e tihore a waho o tona kakahu? Ko wai e tae ki tana paraire rererua?</p> 
 <p><a name="an_41:14">41:14</a> Ma wai e whakatuwhera nga tatau o tona mata? He wehi kei ona niho a taka noa.</p> 
 <p><a name="an_41:15">41:15</a> Ko tana e whakamanamana ai ko ona unahi pakari; tutaki rawa pera i te hiri piri tonu.</p> 
 <p><a name="an_41:16">41:16</a> Na, i te tata tonu o tetahi ki tetahi, e kore te hau e puta i waenga.</p> 
 <p><a name="an_41:17">41:17</a> Piri tonu ratou ki a ratou ano; mau tonu, e kore ano e taea te wehe.</p> 
 <p><a name="an_41:18">41:18</a> Ka tihe ia, ka kowha mai te marama; a ko te rite i ona kanohi kei nga kamo o te ata.</p> 
 <p><a name="an_41:19">41:19</a> E puta ana mai i tona mangai he rama mura, mokowhiti ana nga koraahi.</p> 
 <p><a name="an_41:20">41:20</a> Puta ana te paowa i ona pongaponga, me te mea no te kohua e koropupu ana, no te otaota e kaia ana.</p> 
 <p><a name="an_41:21">41:21</a> Ngiha ana nga waro i tona ha, rere atu ana te mura i tona mangai.</p> 
 <p><a name="an_41:22">41:22</a> Kei tona kaki te kaha e noho ana, e tuapa ana te pawera i tona aroaro.</p> 
 <p><a name="an_41:23">41:23</a> Ko ona kikokiko tawerewere piri tonu: maro tonu ki runga ki a ia; e kore e taea te whakakorikori.</p> 
 <p><a name="an_41:24">41:24</a> Pakari tonu tona ngakau ano he kamaka; ae ra, maro tonu ano ko to raro kohatu huri..</p> 
 <p><a name="an_41:25">41:25</a> Ka whakarewa ia i a ia ki runga, ka wehi nga tangata nunui: na te pororaru ka porangi noa iho ratou.</p> 
 <p><a name="an_41:26">41:26</a> Ki te whai tetahi i a ia ki te hoari, e kore e taea; ahakoa e te tao, e te pere, e te koikoi ranei.</p> 
 <p><a name="an_41:27">41:27</a> Ki tona whakaaro he kakau witi te rino, he rakau popopopo te parahi.</p> 
 <p><a name="an_41:28">41:28</a> E kore ia e tahuti i te pere: ki a ia ka meinga noatia nga kohatu o te kotaha hei papapa.</p> 
 <p><a name="an_41:29">41:29</a> Kiia ake e ia nga patu hei papapa: e kataina ana e ia te huhu o te tao.</p> 
 <p><a name="an_41:30">41:30</a> Ko raro ona e rite ana ki te kohatu koikoi: e wharikitia ana e ia a runga o te paru ano he patunga witi.</p> 
 <p><a name="an_41:31">41:31</a> E meinga ana e ia te rire kia koropupu ano he kohua, me te moana kia rite ki te hinu.</p> 
 <p><a name="an_41:32">41:32</a> E hangaia ana e ia he huarahi kia marama i muri i a ia; tera e maharatia he hina te moana.</p> 
 <p><a name="an_41:33">41:33</a> I te whenua nei kahore he mea hei rite mona, he mea i hanga nei kahore ona wehi.</p> 
 <p><a name="an_41:34">41:34</a> E titiro ana ia ki nga mea tiketike katoa: he kingi ia mo nga tama katoa a te whakapehapeha.</p> 
 <p><a name="an_42:1">42:1</a> ¶ A no ra ko Hopa ki a Ihowa; i mea ia,</p> 
 <p><a name="an_42:2">42:2</a> E mohio ana ahau e taea e koe nga mea katoa, a e kore tetahi whakaaro ou e taea te pehi.</p> 
 <p><a name="an_42:3">42:3</a> Ko wai tenei e huna nei i te whakaaro, a kahore nei he matauranga? No reira korerotia ana e ahau he mea kihai i mohiotia e ahau, he mea whakamiharo rawa, e kore nei e taea e ahau, a kihai i mohiotia e ahau.</p> 
 <p><a name="an_42:4">42:4</a> Tena ra, whakarongo, a ka korero ahau; ka ui ahau ki a koe, a mau e whakaatu mai ki ahau.</p> 
 <p><a name="an_42:5">42:5</a> I rongo ahau ki a koe, he rongo na te taringa; tena ko tenei, ka kite a kanohi nei ahau i a koe,</p> 
 <p><a name="an_42:6">42:6</a> Na whakarihariha ana ahau ki ahau ano, a ka ripeneta i roto i te puehu, i te pungarehu.</p> 
 <p><a name="an_42:7">42:7</a> ¶ Heoi i te mutunga o ta Ihowa korero i enei kupu ki a Hopa, na ka mea a Ihowa ki a Eripata Temani, Kua mura toku riri ki a koe, ki a koutou ko ou hoa tokorua: no te mea kihai koutou i korero i te mea tika moku, kihai i rite ki ta taku pononga, ki ta Hopa.</p> 
 <p><a name="an_42:8">42:8</a> Na tikina etahi puru ma koutou kia whitu, kia whitu hoki nga hipi toa, a ka haere ki taku pononga, ki a Hopa, ka whakaeke ai i etahi tahunga tinana ma koutou; a ma taku pononga, ma Hopa, e inoi mo koutou; ka manako hoki ahau ki a ia, kia kore ai ahau e mea ki a koutou kia rite ki ta koutou mahi wairangi; kihai hoki koutou i korero i te mea tika moku, kihai i rite ki ta taku pononga, ki to Hopa.</p> 
 <p><a name="an_42:9">42:9</a> Heoi haere ana a Eripata Temani, a Pirirara Huhi, a Topara Naamati, a meatia ana e ratou ta Ihowa i korero ai ki a ratou. A ka manako a Ihowa ki a Hopa.</p> 
 <p><a name="an_42:10">42:10</a> ¶ A whakahokia ana a Hopa e Ihowa i te whakarau, i a ia i inoi ra mo ona hoa. Na, ko nga mea katoa i a Hopa i mua, whakanekehia ake ana e Ihowa kia pera atu ano te maha.</p> 
 <p><a name="an_42:11">42:11</a> Katahi ka haere mai ona tuakana, ona teina katoa, ratou ko ona tuahine katoa, me te hunga katoa i mohio ki a ia i mua, hei hoa mona, ki te kai taro i roto i tona whare: tangi ana ki a ia, whakamarie ana i a ia mo te he katoa i whakaekea nei e Ih owa ki a ia; a homai ana ki a ia e tenei, e tenei, tetahi moni me tetahi whakakai koura.</p> 
 <p><a name="an_42:12">42:12</a> Heoi manaakitia ana a Hopa e Ihowa i te whakamutunga, nui atu i to te timatanga; a kotahi tekau ma wha mano ana hipi, e ono mano nga kamera, kotahi mano topu nga kau, kotahi mano nga kaihe uha.</p> 
 <p><a name="an_42:13">42:13</a> Tokowhitu ano ana tama, tokotoru nga tamahine.</p> 
 <p><a name="an_42:14">42:14</a> A tapa iho e ia te ingoa o te tuatahi ko Hemaima, ko te ingoa o te tuarua ko Ketia, a ko te ingoa o te tuatoru ko Kerenehapuku.</p> 
 <p><a name="an_42:15">42:15</a> A kihai i kitea he wahine hei rite mo nga tamahine a Hopa te ataahua i te whenua katoa; a i hoatu hoki e to ratou papa he wahi mo ratou i waenganui i o ratou tungane.</p> 
 <p><a name="an_42:16">42:16</a> A i ora a Hopa i muri i tenei kotahi rau e wha tekau nga tau, i kite ano ia i ana tamariki, i nga tamariki ano hoki a ana tamariki, e wha nga whakatupuranga.</p> 
 <p><a name="an_42:17">42:17</a> Heoi ka mate a Hopa, he koreheke, he maha hoki ona ra.</p> 
 <p></p><hr>
 <center>
 <a href="psa.htm">Next: Psalms</a></center>
 </body>